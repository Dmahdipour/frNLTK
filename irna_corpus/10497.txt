{"onTitr":" استاندار قم:    ","titr":" اقدامات برای کنترل بازار باید برای مردم ملموس باشد","describe":" قم-ایرنا- استاندار قم گفت: برنامه ریزیها و اقدامات دستگاه های اجرایی برای کنترل بازار، باید برای جامعه عینی و ملموس باشد و مردم این اقدامات را مشاهده کنند.", "text":"به گزارش ایرنا، سید مهدی صادقی شامگاه سه شنبه در جلسه کارگروه تنظیم بازار استان قم افزود: امروز برای مقابله با جنگ روانی علیه کشورمان باید مردم در جریان واقعیت ها قرار بگیرند و بدانند که مشکلات اقتصادی در جامعه آنگونه که دشمنان القاء می کنند، نیست. وی گفت: کمبود کالاهای اساسی درکشور وجود ندارد و اگر دربخشی کمبود احساس  می شود، نشأت گرفته از برخی حاشیه ها ، بی انصافی و شیطنت برخی فروشندگان و متأسفانه هجوم مردم برای جمع آوری و دپوی کالا است که شرایط را برای سوءاستفاده کنندگان فراهم می آورد. وی با بیان اینکه پاسخگویی سامانه های دریافت شکایتهای مردمی در دستگاه های اجرایی باید به صورت زنده و با حضور کارشناسان انجام شود، از تلاش های شبانه روزی دستگاه های اجرایی و نظارتی برای ساماندهی به وضعیت اقتصادی در این فضای پرالتهاب قدردانی کرد. استاندار قم بر ضرورت درک شرائط و اقتضائات جامعه در بازرسی از اصناف و حضور پررنگ دستگاه های نظارتی در بازار تأکید کرد و گفت: نظارت بر شرکت های باربری باید تشدید شود و شرکت ها و برخی رانندگان نباید به دلخواه خود عمل کرده و یا قیمت های را بدون توجیه منطقی افزایش دهند. صادقی تشکیل کمیته ارزی ذیل کارگروه تنظیم بازار استان قم را اقدامی مناسب دانست و گفت: در اطلاع رسانی از وضعیت بازار، واقعا نیازی به اغراق نداریم و باید گزارش اقدامات را به مردم ارائه کرده و بگوییم بر خلاف القاء بدخواهان نظام اسلامی، مشکل حادی در کشور وجود ندارد. وی با اشاره به کاهش شدید قیمت دلار در بازار، آن را نشانه ای از بی پایه و اساس بودن افزایش قیمت ها در جامعه عنوان کرد و افزود: رسانه های بیگانه به دنبال برهم زدن آرامش و امنیت در جامعه هستند و می خواهند مسئولان را از انجام کارهای اساسی در کشور بازدارند. استاندار قم در پایان با بیان اینکه مدیران و مسؤولان اجرایی نباید به اجتهاد خود عمل کرده و در برنامه ریزی ها باید هماهنگ و منسجم عمل کنند، اظهار داشت: در استان قم دستگاه های اجرایی و نظارتی با قوت و جدیت در حال انجام وظیفه بوده و امیدواریم فضای بازار به آرامش هرچه بیشتر دست یابد. کارگروه تنظیم بازار استان قم با جمعی از مدیران و کارشناسان دستگاه های اجرایی ذیربط در سالن جلسات امام جواد(ع) استانداری برگزار شد. 8146/ 6133/            "}