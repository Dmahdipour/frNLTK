{"onTitr":" با دانشگاه های ایران؛    ","titr":" تربیت مدرس؛ دانشگاهی جوان و پویا","describe":" تهران- ایرنا- آموزش عالی ایران پس از پیروزی انقلاب اسلامی چنان در مسیر رشد و پیشرفت قرار گرفت که برخی دانشگاه های جوان نیز جایگاه چشم گیری در رتبه بندی های دانشگاهی و علمی در سطح ملی و بین المللی کسب کرده اند.", "text":"به گزارش گروه دانشگاه ایرنا، دانشگاه تربیت مدرس جزو آن دسته مراکز علمی و آموزش عالی کشور به شمار می رود که به رغم عمر کوتاه خود در مقایسه با برخی دانشگاه های کشور جایگاه های برتر علمی و پژوهشی را به خود اختصاص داده است.پس از پیروزی انقلاب اسلامی در سال 1360 با عنوان مدرسه تربیت مدرس تاسیس شد و یک سال پس از آن در برخی رشته های علوم انسانی دانشجو پذیرفت. مدرسه تربیت مدرس در سال 1365 به دانشگاه تربیت مدرس ارتقا یافت و تغییر نام داد.در اساسنامه دانشگاه تربیت مدرس، این دانشگاه به عنوان دانشگاهی پیشرو در آموزش و پژوهش با هدف تولید علم نافع و گسترش مرزهای دانش و فناوری با مرجعیت علمی و هویت اسلامی و انقلابی معرفی شده است.تربیت اعضای هیات علمی و محققان در رشته های علمی مورد نیاز دانشگاه ها و مراکز آموزش عالی و تحقیقاتی، گسترش تحصیلات عالی، تحول اساسی در آموزش عالی کشور، توسعه و تقویت نهضت تولید علم و جنبش نرم افزاری، افزایش سهم تولیدات علمی، توسعه علوم انسانی با تأکید بر مبانی اسلامی و نیازهای ملی و فناوری های نوین و کاربردی با تعامل مراکز علمی، منطقه ای و بین المللی از جمله اهداف تعریف شده دانشگاه تربیت مدرس است.دانشگاه تربیت مدرس با شعار و هدف کیفیت آموزش، کیفیت پژوهش و کیفیت امور دانشجویی و فرهنگی و ارتباطات علمی بین المللی، توانسته رتبه دوم را از نظر تولید علم در میان دانشگاه های کشور از آن خود سازد.در حال حاضر فعالیت های علمی این دانشگاه با طیفی گسترده از حوزه های علوم مختلف در 169 رشته کارشناسی ارشد و 129 رشته دکتری، در قالب 16 دانشکده صورت می گیرد. افزون بر این، دانشگاه تربیت مدرس در راستای برنامه چشم انداز 20 ساله و ایجاد زیرساخت های توسعه علمی و ارتقای دانشگاه، مجوزهای لازم برای تأسیس دانشکده های جدید و مورد نیاز کشور را دریافت کرده است.دانشگاه تربیت مدرس با حدود 10 هزار دانشجو، دارای 727 عضو هیأت علمی است که حدود 60 درصد آنها از مرتبه علمی دانشیاری و استادی برخوردارند. دانشگاه تربیت مدرس تاکنون 32 هزار دانش آموخته به جامعه علمی و نیروی انسانی کشور تقدیم کرده و در حال حاضر نیز 9 هزار و 848 دانشجو در این دانشگاه تحصیل می کنند. تربیت مدرس تاکنون 32 هزار و 437 مقاله تولید کرده است.**جایگاه دانشگاه در کشوربر اساس تازه ترین آمار نظام رتبه ‌بندی ملی در پایگاه استنادی علوم جهان اسلام (ISC)، دانشگاه تربیت مدرس پس از دانشگاه تهران رتبه دوم را میان دانشگاه‌ های جامع کشور به خود اختصاص داده است. تربیت مدرس در میان دانشگاه های جامع در زمینه دیپلماسی علمی در رتبه سوم، در خصوص تولید علم فناورانه و نوآورانه در رتبه چهارم، در زمینه کمیت تولید علم و نیز کیفیت محتوایی علم در رتبه دوم و در زمینه کیفیت تولید علم در رتبه سوم قرار دارد.همچنین بر پایه آخرین آمار رتبه بندی دانشگاه های کشور در تولید علم در پایگاه ISI که از طرف پایگاه اسنادی علوم جهان اسلام منتشر شده است، دانشگاه تربیت مدرس رتبه اول را به خود اختصاص داده است.همچنین بر پایه گزارش مرکز رتبه ‌بندی دانشگاه‌ های جهان، دانشگاه تربیت مدرس با 4.71 امتیاز رتبه هفتم ملی و رتبه 756 جهانی را میان دانشگاه های جهان کسب کرده است.** مدیریت دانشگاهدانشگاه تربیت مدرس از زمان تاسیس تاکنون ریاست 10 رئیس را در تاریخ فعالیت خود تجربه کرده است. ابراهیم ثنایی نخستین رئیس دانشکده در سال 61 بود که به مدت یک سال بر صندلی ریاست این دانشگاه تکیه زد. نجفقلی حبیبی نیز رئیس بعدی دانشگاه تربیت مدرس از سال 62 تا سال 66 بود. خطیب الاسلام صدر نژاد پس از وی یک سال بر صندلی دانشگاه تربیت مدرس نشست تا اینکه در تیرماه 67 مرحوم سیداحمد افتخار حسینی تا آبان 70 ریاست دانشگاه را برعهده گرفت. میرمهدی سیداصفهانی، عباسعلی تسنیمی، سعید سمنانیان، فرهاد دانشجو و بیژن رنجبر نیز به ترتیب تا تیرماه 93 رئیس دانشگاه تربیت مدرس بودند.در حال حاضر محمدتقی احمدی ریاست دانشگاه تربیت مدرس را برعهده دارد. احمدی دوره دکتری مهندسی سازه را در دانشگاه توهوکو ژاپن گذراند. او از سال ۱۳۷۴ تا اوایل سال ۱۳۷۷ ریاست مرکز تحقیقات راه، مسکن و شهرسازی را بر عهده داشت و از تیر ماه ۱۳۹۳ ریاست دانشگاه تربیت مدرس را بر عهده دارد.در بخشی از پیام وی در باره دانشگاه می خوانیم: دانشگاه تربیت مدرس تنها دانشگاه جامع تحصیلات تکمیلی کشور است که به عنوان دانشگاه پیشرو در آموزش و ترویج علم، دانش پژوهی، و گسترش مرزهای دانش، و زایش فناوری در مقیاس جهانی، سهم روزافزونی را در سطح ملی نصیب خود کرده است.** جاذبه های دانشگاهکتابخانه مرکزی دانشگاه تربیت مدرس در ردیف سه کتابخانه برگزیده وزارت علوم، تحقیقات و فناوری با هدف اجرای طرح ملی تأمین مدرک قرار دارد. این دانشگاه همچنین 22 خوابگاه برای اسکان دانشجویان خود درنظر گرفته است.پردیس دانشگاهی تربیت مدرس نیز در مقطع کارشناسی در رشته هایی چون شیمی، شهرسازی، حقوق بین الملل، پژوهش و تاریخ هنر، مهندسی برق و مهندسی کامپیوتر دانشجو می پذیرد.دانشگاه تربیت مدرس همچنین با برگزاری انجمن های علمی دانشجویی به دنبال ترغیب و تشویق دانشجویان ممتاز است تا با فراهم آوردن زمینه‌ های مناسب فعالیت های جمعی علمی، به سوی بومی و اسلامی‌ سازی علوم مختلف دانشگاهی حرکت کرده و دانشجویان را برای ورود هر چه بهتر به جامعه و حوزه کاری مربوط به تخصص پس از دانش آموختگی آماده سازد.از میان مهمترین حوزه‌ های فعالیت در انجمن‌ های علمی دانشجویی دانشگاه تربیت مدرس می توان به برگزاری نشست ‌های تخصصی و کرسی ‌های آزاد اندیشی در مسائل علمی و تخصصی، برگزاری دوره‌ های آموزشی تکمیلی و تقویتی و تشکیل کارگاه‌ های تخصصی، برگزاری و همکاری در اجرای سمینارها، جشنواره ‌ها، همایش ‌ها، سخنرانی ‌های علمی و مسابقات علمی، تولید و انتشار نشریه علمی، برنامه‌ ریزی و اجرای بازدیدهای علمی از مراکز علمی، صنعتی و فناوری و سفرهای تحقیقاتی اشاره کرد.** افتخارات دانشگاه21 چهره ماندگار و برتر علمی و همچنین بسیاری از افراد برجسته در عرصه های سیاست، اقتصاد، فرهنگ و هنر کشور جزو دانش آموختگان دانشگاه تربیت مدرس بوده اند. از میان دانش آموختگان این دانشگاه می توان به محمدرضا حافظ نیا نخستین دانش ‌آموخته این دانشگاه، سیدهاشم آقاجری، معصومه ابتکار، محمدحسین پاپلی یزدی، عماد افروغ، حسین شکوئی، یحیی صفوی، حاتم قادری،  پیروز مجتهدزاده، مرتضی شهبازی ‌نیا و غلامحسین الهام اشاره کرد.دانشکده هنر و معماری این دانشگاه نیز چهره هایی چون اصغر فرهادی، محمدرضا حافظی طراح برج میلاد تهران، خشایار مصطفوی کارگردان، علی مسرور کارگردان و محمد بحرانی بازیگر و صدا پیشه به جامعه فرهنگی و هنری کشور تقدیم کرده است.همچنین، محمدباقر قالیباف، محمود صادقی، علی اصغر فانی، جعفر توفیقی، محمدمهدی زاهدی، مسعود میرکاظمی، عبدالرضا رحمانی فضلی و سید یحیی رحیم صفوی دیگر دانش آموختگان دانشگاه تربیت مدرس هستند.دریافت جایزه بین الملی از دانشکده پزشکی هاروارد توسط دانش ‌آموخته دکتری برنامه ریزی درسی دانشگاه تربیت مدرس از تازه ترین افتخارات ثبت شده در کارنامه این دانشگاه است.** مراکز پژوهشی و تحقیقاتیدانشگاه تربیت مدرس با دارا بودن بیش از 5 هزار آزمایشگاه و کارگاه و ثبت حدود 4 هزار اختراع سهم چشم گیری در تولیدات علمی و فناوری های نوین و کاربردی را در سطح ملی به خود اختصاص داده است.تولید علم و گسترش مرزهای دانش و فناوری هدف غایی و وجودی دانشگاه ها به شمار می رود از این رو دانشگاه تربیت مدرس با 16 پژوهشکده و مرکز تحقیقاتی توانسته سهم گسترده ای در حوزه علم و فناوری دارد.مرکز ملی مطالعات و برنامه ریزی شبکه های قدرت، مرکز تحقیقات مدیریت و نگهداری روسازی، مرکز مطالعات مدیریت و بهره وری ایران، مرکز تحقیقات و توسعه زیست فناوری، پژوهشکده اقتصاد، مرکز مطالعات فرهنگ و اندیشه دینی، پژوهشکده فناوری اطلاعات، پژوهشکده مهندسی آب، مرکز مطالعات آفریقا، پژوهشکده محیط زیست، مرکز مطالعات حقوقی، مرکز مطالعات مدیریت، مرکز مطالعات راهبردی انقلاب اسلامی، مرکز مطالعات و سیاستگذاری علوم زیستی، مرکز تحقیقات چابهار، مرکز تحقیقات زبان و ادبیات فارسی و همچنین پارک علم و فناوری دانشگاه، واحد بین الملل نور و دانشگاه ایرانی- سوری فارابی (در حال راه اندازی در کشور سوریه) از جمله مراکز علمی و پژوهشی دانشگاه تربیت مدرس است.** دانشگاه در زمان حاضردانشگاه تربیت مدرس در حال حاضر دارای 17 دانشکده حقوق، علوم انسانی، علوم پایه، علوم پزشکی، علوم ریاضی، علوم زیستی، علوم و فناوری ‌های بین رشته ای، مواد و معدن، کشاورزی، مدیریت و اقتصاد، منابع طبیعی و علوم دریایی، مهندسی برق و کامپیوتر، مهندسی شیمی، مهندسی صنایع و سیستم‌ها، مهندسی عمران و محیط زیست، مهندسی مکانیک و هنر و معماری است.دانشگاه تربیت مدرس دانشگاهی با برقراری تعاملی پویا و سازنده با مراکز علمی و فرهنگی بین المللی درصدد پاسخگویی به نیازهای علمی جامعه و محیط بین ‌المللی است. بازنگری و بهبود نظام جامع پژوهشی دانشگاه، بهبود و توسعه نظام نیروی انسانی، افزایش تولیدات علمی دانشگاه، توسعه ارتباط دانشگاه با جامعه، مراکز، دستگاه‌ ها و نهادهای تصمیم ‌ساز و تصمیم‌ گیر در حوزه‌های اجتماعی، فرهنگی، سیاسی، اقتصادی و صنعتی، تولید و ارائه فناوری‌ های متناسب با نیاز جامعه، بهبود و توسعه روابط و تعاملات بین ‌المللی دانشگاه و تجهیز دانشگاه به فناوری‌ های نوین از سیاست و برنامه های در دستور کار دانشگاه تربیت مدرس است. دانشگاه تربیت مدرس همزمان با آغاز سال تحصیل نشان خود را که بر گرفته از سه شاخصه اصلی سرو، است، تغییر داد. در نشان جدید دانشگاه تربیت مدرس نشان سرو، سه بار تکرار شده که یادآور سه عنصر اصلی خرد، دانش و راستی در شعار دانشگاه تربیت مدرس (خرد باید و دانش و راستی) است. ** 9283**1601**            "}