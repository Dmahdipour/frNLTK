{"onTitr":" فعال زیست محیطی:    ","titr":" دولت کارگروه ویژه ای برای احیای تالاب های فارس تشکیل دهد","describe":" شیراز- ایرنا- دبیر شبکه تشکل های زیست محیطی استان فارس گفت: تالاب های این استان در کشور مظلوم واقع شده اند و امیدواریم دولت در خصوص تشکیل کارگروهی ویژه برای احیای آنها گامی مهم بردارد.", "text":"سیاوش عابدی پنجشنبه در گفت و گو با ایرنا افزود: فارس کلکسیون مشکلات زیستی است و در مقوله هایی نظیر حفاظت و بهره برداری از مراتع و حیات وحش، زمین خواری در مناطق تحت حفاظت محیط زیست و بهره برداری نامناسب از منابع آب مشکلات زیادی در این استان وجود دارد.دبیر شبکه تشکل های زیست محیطی استان فارس اظهار داشت:  دریاچه مهارلو که در پاکی هوای شیراز نقش مستقیمی دارد و یکی از زیستگاههای فلامینگو در کشور نیز محسوب می شود با احداث سد تنگ سرخ به طور کلی نابود خواهد شد. وی ادامه داد: با وجود اینکه موانع زیست محیطی جدی در مسیر احداث سد تنگ سرخ وجود دارد اما متاسفانه موافقان این طرح همچنان بر تصمیم خود پافشاری می کنند که اگر این سد ساخته شود با توجه به اینکه طرح احداث آن بر روی گسل زلزله قرار دارد مانند بمبی بالای سر کلانشهر شیراز خواهد بود.  این فعال محیط زیست با اشاره به اینکه هدف موافقان این طرح احیای رودخانه خشک شیراز است، اظهار داشت:همانگونه که از اسم رودخانه خشک شیراز مشخص است این رودخانه فصلی است و در مقاطعی از سال و بر اثر بارش ها پر آب می شود. عابدی در ادامه صحبتهای خود بحران مدیریت را یکی از چالشهای زیست محیطی استان دانست و با اشاره به نامه اخیر معاون اول رئیس جمهوری در خصوص ممنوعیت کشت برنج در استان فارس افزود: انتظار می رود سازمان جهاد کشاورزی استان فارس بر کاشت برنج نظارت لازم را داشته باشد. وی ادامه داد: اجرای طرح کشت برنج با روش آبیاری تناوبی (آبیاری مقطعی) در منطقه کامفیروز بیشتر توسط انجمن های زیست محیطی استان ترویج شد در صورتی که وظیفه سازمان جهاد کشاورزی بود ولی این سازمان با وجود اصرار تشکل های زیست محیطی به این مساله نپرداخت. دبیر شبکه تشکل های زیست محیطی استان فارس ادامه داد:  با وجود ابلاغ نامه اسحاق جهانگیری معاون اول رئیس جمهوری مبنی بر ممنوعیت کشت برنج در استان فارس همچنان کشت این محصول آب بر در شهرستانهای فارس ادامه دارد. وی به دیگر اقدامات انجمن های محیط زیستی استان فارس اشاره و عنوان کرد: این تشکل ها به شکل ویژه نسبت به ایجاد شغل برای مردم بالا دست سد درودزن تلاش می کنند تا اشتغال های سبز روستایی در این مناطق ایجاد شود و مهاجرت معکوس از شهرها به روستاهای این محدوده شکل بگیرد. عابدی با تاکید بر جایگزینی شغل برای زارعان محصولات کشاورزی آب بر در استان ، گفت :متولی محیط زیست تنها سازمان حفاظت از محیط زیست نیست و لازم است سایر دستگاه های مرتبط نیز در این راستا بیشتر تلاش کنند.شبکه سازمانهای مردم نهاد استان فارس از 36 تشکل زیست محیطی تشکیل شده است که در قالب چهار کارگروه تخصصی اقداماتی در حوزه فرهنگ سازی انجام می دهند. 11 تالاب استان فارس از جمله بزرگ ترین آن موسوم به بختگان طی یک دهه گذشته یا بدل به شوره زاری خشک شده است که کام زمین در آن برای قطره‌ای آب گشوده شده یا در حال خشک شدن‌ هستند.پیش از این، معاون رئیس جمهوری و رئیس سازمان حفاظت محیط زیست کشور 21 مردادماه امسال در سفر یک روزه به شیراز، ماموریت گام نهادن در مسیر احیای تالابها را متوجه مدیران و دانشگاه های استان فارس دانست و گام های عملی در این زمینه را موکول به ارائه برنامه جامع برای احیای تالابها کرد.عیسی کلانتری اقدام هایی که پیش از این و در طول سالیان گذشته در ارتباط با موضوع تالاب ها صورت گرفته است را &#39;خُرده برنامه&#39; توصیف کرد.وی گفت: تجربه احیای دریاچه ارومیه بر اساس اولویت احیای تالاب ها کلید خورد و این الگو برای تالاب بختگان و سایر تالاب‌ها هم کاربردی و قابل استفاده است.استاندار فارس نیز دهم شهریورماه امسال ضمن تاکید بر لزوم پیگیری مسایل مربوط به تالاب های استان گفت: انتظار این است که دانشگاه شیراز به سبب توان علمی که دارد، یک طرح جامع که قابل عملیاتی شدن و نقشه راه باشد، تهیه کند.تبادار بیان کرد: دانشگاه در تهیه این طرح به فوریت و به شکل تکلیفی عمل و مشخص کند که این طرح ظرف چه مدت آماده می شود.وی، با اشاره به سفر روز بیست و یکم مرداد 97 معاون رئیس جمهوری و رئیس سازمان حفاظت محیط زیست به استان فارس، گفت: در این سفر عیسی کلانتری تاکید کرد که چنانچه یک طرح جامع در پیوند با تالاب های فارس به دولت ارایه شود، وی می کوشد که تامین اعتبارات و پشتیبانی منابع مالی از سوی دولت را در دستور کار قرار دهد.استاندار فارس ادامه داد: این موضوع باید بیش از پیش و به شکل جدی در دستور کار شورای برنامه ریزی و توسعه استان قرار گیرد.دهم شهریورماه امسال نیز رئیس سازمان مدیریت و برنامه ریزی استان فارس گفت: طرح مربوط به تالاب های این استان به زودی در شورای برنامه ریزی و توسعه استان مطرح خواهد شد.ساسان تاجگردون در نشست شورای برنامه ریزی و توسعه فارس در شیراز افزود: در سفر بهمن ماه سال 94 محمد باقر نوبخت رئیس سازمان برنامه و بودجه به این استان، یک ردیف با حمایت نمایندگان فارس در مجلس شورای اسلامی به عنوان احیای تالاب های فارس تامین اعتبار شد.وی ادامه داد: این ردیف اعتباری هرچند که سهم اعتباری آن اندک است اما وجود دارد. پیش از این، مدیرکل حفاظت محیط زیست استان فارس به خبرنگار ایرنا گفته است: عمده دلیل از بین رفتن زیستگاه های تالابی حفر چاه های مجاز و غیر مجاز اطراف تالاب هاست، تنها در اطراف دریاچه بختگان 30 هزار چاه شمارش شده که عامل نابودی این تالاب است.سعید محمودی افزود: در کنار افزایش چاه های مجاز و غیر مجاز، افزایش سطح زیر کشت نیز به نابودی تالاب ها در استان فارس انجامیده است.6113/ 2027            "}