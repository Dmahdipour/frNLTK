{"onTitr":"","titr":" کوچ پرندگان مهاجر به تالاب میقان اراک آغاز شد","describe":" اراک - ایرنا - مدیرکل حفاظت محیط زیست استان مرکزی گفت: کوچ پاییزه پرندگان مهاجر به تالاب کویری میقان اراک آغاز شد.", "text":"«رضا میرزایی» روز شنبه در گفت و گو با ایرنا افزود: هر ساله با تغییر شرایط آب و هوایی در اواخر مهرماه یا اوایل آبان ماه کوچ پرندگان مهاجر به تالاب میقان اراک آغاز می شود اما امسال به دلیل سرمای زودهنگام این مهاجرت زودتر صورت گرفته است.وی بیان کرد: منطقه تالاب میقان اراک هم اکنون شاهد صحنه هایی از حضور تدریجی دسته های کوچک و بزرگ گونه های مختلف پرندگان است و بیش از 100 درنای خاکستری وارد تالاب شده و مهاجرت گونه های مختلف دیگر نیز ادامه دارد.مدیرکل حفاظت محیط زیست استان مرکزی ادامه داد: تمهیدات لازم برای پیشگیری از شیوع آنفلوآنزای فوق حاد پرندگان در زیستگاه های مختلف در این استان اندیشیده شده و کارگروه مدیریت بحران در این راستا تشکیل شده و تکالیف دستگاه های مختلف مشخص و ابلاغ شده است.میرزایی عنوان کرد: انتظار است به منظور پیشگیری از بیماری های مختلف به ویژه آنفلوآنزای فوق حاد پرندگان، مردم از تردد غیرضرور در حاشیه زیستگاه پرندگان خودداری کنند.وی گفت: شهروندان در صورت مشاهده هرگونه لاشه پرنده، از دست زدن به آن خودداری کنند و مراتب را به اداراه کل محیط زیست یا دامپزشکی اطلاع دهند.مدیرکل حفاظت محیط زیست استان مرکزی اضافه کرد: تاکنون هیچ موردی از شیوع آنفلوآنزای فوق حاد در پرندگان وحشی این استان مشاهده نشده است.میرزایی اظهار داشت: سالانه بین 30 تا 40 هزار پرنده مهاجر به این تالاب کوچ پاییزه دارند که از این تعداد 12 تا 15هزار پرنده از نوع درنای خاکستری است.وی گفت: هرساله بیشترین تجمع درناهای خاکستری در 15 آبان ماه در تالاب میقان اراک مشاهده می شود و چندین سال است که این روز به نام روز استانی درنا نامگذاری شده و ویژه برنامه های خاصی نیز برای این روز پیش بینی شده است.مدیرکل حفاظت محیط زیست استان مرکزی افزود: برخی از پرندگان مهاجر تا فرا رسیدن فصل بهار در این تالاب می مانند اما تعدادی نیز با بارش نخستین برف سنگین این منطقه را ترک و به سمت مناطق گرمسیری جنوبی و شمال آفریقا پر می گشایند.وی تاکید کرد: حفظ تالاب میقان اراک به عنوان استراحتگاه میان راهی پرندگان از اهمیت بالایی برخوردار است و دخالت های انسانی و برداشت های معدنی از این تالاب می تواند حیات پرندگان را به خطر اندازد.تالاب میقان اراک زیستگاه 140 گونه پرنده است و سالانه 90 گونه پرنده مهاجر وارد این تالاب می شوند.تالاب میقان در مسیر کریدورهای پرندگان مهاجر قرار دارد و هر ساله پذیرای انواع مرغان مهاجر از جمله درنای زیبای خاکستری، کنگر، خودکا، اردک نوک پهن، فلامینگو، غاز خاکستری، هوبره، تنچه، حواصیل، اردک سبز است.تالاب کویری میقان اراک در 15 کیلومتری شمال شرق اراک با سطح آبگیری 12 هکتار یکی از زیستگاه های مهم پرندگان کشور است و دریاچه فصلی آن علاوه بر نقش محوری در حوزه تنوع زیستی، تاثیر مستقیمی بر مهار کانون های تولید شن و نمک و آلایندگی هوای اراک دارد.3005/3075            "}