{"onTitr":"","titr":" 14 موتورسوار در تصادفات درون شهر زنجان جان باختند","describe":" زنجان - ایرنا - رئیس پلیس راهنمایی و رانندگی فرماندهی انتظامی استان زنجان گفت: در 6 ماه نخست امسال 14 نفر از 20 کشته ناشی از تصادفات درون شهری این استان، موتورسواران بودند.", "text":"سرهنگ علی اصغر شیرمحمدی، روز دوشنبه در همایش موتورسواران قانونمند که در محل سینما روباز گاوازنگ شهر زنجان برگزار شد افزود: 12 نفر از 14 موتورسوار فوت شده، به عنوان مقصر در این تصادف شناخته شدند که اگر قوانین و مقررات را رعایت می کردند به یقین چنین سرنوشتی برای آنها رقم نمی خورد.وی استفاده از کلاه ایمنی توسط راکبین و سرنشینان موتورسیکلت ها را بسیار ضروری خواند و اظهار داشت: کلاه ایمنی در جلوگیری از ضربات و صدمات وارده به سر، نقش مهم و حیاتی دارد که امید است فرهنگ استفاده از این وسیله بیش از پیش در میان موتورسواران نهادینه شود.شیرمحمدی با بیان اینکه در برخی موارد مشاهده می شود که فقط راکب موتورسیکت ها، کلاه ایمنی بر سر دارند که این به هیچ وجه صحیح نیست، تاکید کرد: کسانی که سوار بر موتورسیکلت هستند اعم از راکب و سرنشینان باید از کلاه ایمنی استفاده کنند چراکه سرنشینان نیز هنگام حادثه در معرض تهدید و خطر هستند.رئیس پلیس راهور استان زنجان گفت: امسال در مسیر ارتباطی خدابنده، 2 دستگاه موتورسیکلت به شدت با یکدیگر برخورد کردند که این حادثه سه کشته برجا گذاشت و دلیل حادثه نیز وجود نقص در سیستم روشنایی موتورسیکلت ها بود.شیرمحمدی با تاکید براینکه قوانین و مقررات رانندگی برای حفظ جان رانندگان، سرنشینان و عابرین است، افزود: به خاطر یک خطا و تخلف کوچک، ممکن است حادثه تلخ و ناگوار اتفاق بیفتد پس چه بهتر که رانندگان وسایط نقلیه با دور اندیشی از پیشامدهای ناگوار جلوگیری کنند.  وی از موتورسواران خواست از سرعت غیرمجاز و حرکت در جهت خلاف و انجام حرکات نمایشی و مخاطره آمیز به جد خودداری کنند و در صورت وجود نقص در سیستم روشنایی، هرچه زودتر و قبل از آنکه دیر شود نسبت به رفع مشکل اقدام کنند.شیرمحمدی، با بیان اینکه بیشترین تلفات انسانی در سطح مسیرهای درون و برون شهری، متوجه موتورسیکلت سواران است تصریح کرد: تلفات جانی و مالی حوادث رانندگی موتور سواران در جاده ها به ویژه در راه های ارتباط روستایی آمار بالایی دارد.6084/6085            "}