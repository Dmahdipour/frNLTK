{"onTitr":" فرماندار شادگان:    ","titr":" شهرداری شادگان برای پرداخت حقوق کارگران چاره اندیشی کند","describe":" آبادان - ایرنا - فرماندار شادگان از شهرداری های شادگان، دارخوین و خنافره خواست ضمن شناسایی و رفع مشکلات کارگران خود نسبت به پرداخت فوری حقوق و مزایای معوقه آنان اقدام کنند.", "text":"سعید حاجی زاده روز سه شنبه در گفت و گو با ایرنا اظهار داشت: شورای شهر و شهردار شادگان در پرداخت حقوق معوقه و جاری کارگران و کارکنان رسمی این شهرداری ناتوان نشان داده و ماهانه بر بدهی های این شهرداری انباشته می شود.وی با بیان اینکه مشکل پرداخت حقوق معوق کارگران در برخی دستگاههای اجرایی باید در کوتاه ‌ترین زمان ممکن رفع شود افزود:کار فرمایان باید برای رفاه حال کارگران و ایجاد شرایط مطلوب برای آنان ، رسیدگی به مسائل و مشکلات جامعه کارگری را در اولویت قرار دهند.فرماندار شادگان گفت: هر چند ضعف‌ درآمد شهرداری شادگان کفاف پرداخت حقوق کارگران این شهرداری را نمی‌کند ولی اعضای شورای شهر و شهردار شادگان برای رفع این مشکل چاره اندیشی نکرده اند.حاجی زاده تصریح کرد: شهردار شادگان در برنامه های خود پرداخت حقوق معوقه کارگران و کارکنان را ارائه داده ولی پس از گذشت چهار ماه، نه تنها حقوق معوقه پرداخت نشد بلکه این معوقه ها نیز افزایش یافته است.وی افزود: با وجود تذکر به شورا و شهردار شادگان تاکنون اقدامی برای پرداخت حقوق معوقه کارکنان این شهرداری صورت نگرفته است.فرماندار شادگان گفت: همواره پیگیر چگونگی برآورده شدن نیازها و حقوق کارگران زحمت کش هستیم، هفته آینده 2 ماه حقوق معوقه کارگران شهرداری شادگان پرداخت می شود.وی اظهار داشت: اجازه نخواهیم داد امر مهم احقاق حقوق کارگران زحمت کش خدمات شهری از سوی شرکت های خصوصی طرف قرارداد با شهرداری با کوچکترین کوتاهی مواجه شود.کارگران خدمات شهری شهرداری شادگان 2 روز گذشته در اعتراض به هشت ماه حقوق معوقه خود مسیر ورودی به ساختمان این شهرداری را مسدود کردند.7104/6068            "}