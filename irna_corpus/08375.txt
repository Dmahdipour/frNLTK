{"onTitr":"","titr":" مهمترین کمربند معدنی فلزی کشور از اردستان عبور می کند","describe":" کاشان- ایرنا- رئیس سازمان صنعت، معدن و تجارت استان اصفهان گفت: مهمترین کمربند فلزی کشور از محدوده شهرستان اردستان عبور می کند و بر اساس مطالعات خوبی که روی این کمربند انجام شده، دارای ذخایر مناسبی است.", "text":"به گزارش خبرنگار ایرنا، اسرافیل احمدیه روز پنجشنبه در جلسه بررسی مسائل و مشکلات معدنداران اردستان بیان کرد: دولت با توجه به هزینه بالای اکتشافات، در این زمینه ورود پیدا نمی کند اما در صورتی که فرمانداری درخواست انجام مطالعات شناسایی معادن را دارد، باید اعتبار لازم را اختصاص دهد.وی افزود: این شهرستان ظرفیت تبدیل شدن به قطب معدنی استان اصفهان را دارد، به طوری که تا کنون 76 پروانه بهره برداری و 34 پروانه اکتشاف معدن در حوزه اردستان صادر شده است.رئیس سازمان صنعت، معدن و تجارت استان اصفهان به تعامل خوب محیط زیست و منابع طبیعی در بخش معدن اشاره کرد و ادامه داد: اختصاص ارز جهت تامین تجهیزات در اختیار صنعت و معدن نیست اما در این زمینه آمادگی همکاری وجود دارد. وی اضافه کرد: کارهای بخش معدن به صورت متمرکز در استان اصفهان انجام می شود و هم اکنون اطلاعات مورد نیاز در دسترس همگان قرار دارد.نماینده اردستان در مجلس شورای اسلامی نیز در این جلسه گفت: وضعیت معدن های این شهرستان به دلیل فقدان برنامه ریزی مناسب در مسیر درستی قرار ندارد و برخی حفاری های غیر مجاز منجر به نارضایتی روستاییان شده است.حجت الاسلام سید صادق طباطبائی نژاد تصریح کرد: برخی بر این باور هستند که معدن ها هیچ سودی برایشان نداشته و از نظر زیست محیطی نیز مشکلاتی را دربر دارد.وی با اشاره به محدودیت های اولویت ایجاد اشتغال در این شهرستان افزود: دستور بکارگیری یک نیروی کارشناس معدن جهت اردستان و تمدید پروانه اکتشاف معدن مس کهنگ در دیدار با وزیر صنعت، معدن و تجارت درخواست شد.نماینده اردستان در مجلس عنوان کرد: بخش معدن با توجه به ظرفیت های موجود نخستین اولویت اشتغال این شهرستان می باشد و از این رو شناسایی پهنه های معدنی و جذب سرمایه گذار اهمیت دارد.فرماندار اردستان در ادامه با اشاره به حوزه معدن بعنوان یکی از شاخص های سند توسعه این شهرستان اظهار کرد: در این راستا و در چارچوبی مشخص پهنه های معدنی غیرفعال باید تعیین تکلیف شود.حمیدرضا تاملی تصریح کرد: هیچ بن بستی در جمهوری اسلامی وجود ندارد اما افراد باید به حقوق خود آگاه بوده و به حقوق دیگران نیز احترام بگذارند.وی با اشاره به تشکیل کارگروه استقبال از سرمایه گذاری جهت برطرف کردن مشکلات بخش خصوصی اردستان گفت: در این راستا تشکیل خانه صنعت و معدن برای بررسی کارشناسی مسائل و ارائه راهکار ضروری است.فرماندار اردستان نیز خواستار تمدید مجوز اکتشاف معدن مس کهنگ شد و بیان کرد: شرکت ملی صنایع مس ایران جهت اکتشاف در منطقه کهنگ تا کنون 180 میلیارد ریال هزینه کرده و به نتایج خوبی رسید.وی در ادامه بر ضرورت تربیت نیروی انسانی ماهر جهت برطرف کردن نیاز حوزه معدن اضافه کرد: نبود فروشگاه عرضه تجهیزات معدنی از دیگر مشکلات اردستان است که جهت رونق این حوزه، استفاده از تسهیلات مشاغل فراگیر روستایی و بهره مندی از سامانه کارا در نظر گرفته شده است.شهرستان اردستان با جمعیت افزون بر 42 هزار نفر در فاصله 118 کیلومتری شمال شرقی اصفهان واقع می باشد.7431/8123            "}