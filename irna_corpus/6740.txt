{"onTitr":"","titr":" 87 درصد تسهیلات اشتغال روستایی در آذربایجان غربی جذب شد","describe":" ارومیه- ایرنا- مدیرکل تعاون، کار و رفاه اجتماعی آذربایجان غربی گفت: این استان با جذب و توزیع بیش از 87 درصد تسهیلات اشتغال پایدار روستایی، رتبه دوم را در کشور به خود اختصاص داده است.", "text":"به گزارش ایرنا، رضا نقی زاده روز شنبه در نشست کارگروه استانی اشتغال و سرمایه گذاری خوی افزود: مجموع تسهیلات ابلاغی اشتغال پایدار روستایی استان یکهزار و 980 میلیارد ریال بوده که تاکنون یکهزار و 730 میلیارد ریال جذب و توزیع شده است.وی در خصوص میزان اشتغال ایجاد شده در این بخش بیان کرد: در مدت اجرای طرح های مصوب، بیش از سه هزار و 600 نفر در استان صاحب شغل شده است.وی اضافه کرد: 250 میلیارد ریال از این تسهیلات نیز به زودی جذب و توزیع می شود.فرماندار خوی نیز در این جلسه گفت: عملکرد شهرستان در جذب اعتبارت اشتغال خوب است و در زمان باقی مانده تمام تلاش خود را برای جذب باقی اعتبارات انجام خواهیم داد.سیدمحمد عابدی به برخی مشکلات پرداخت تسهیلات اشتغال پرداخت و ادامه داد: اتمام ابلاغ پرداخت تسهیلات توسط بانک های عامل در حوزه اشتغال فراگیر، تعیین نشدن سهمیه اعتباری برای بانک های عامل و مشکل باز پرداخت سرمایه در گردش برخی از طرح ها از جمله این مشکلات است.سرپرست اداره کل بازرسی, مدیریت عملکرد و امور حقوقی استانداری آذربایجان غربی نیز در این جلسه بیان کرد: واحدهای فعالی مانند نساجی خوی که مورد بازدید هم قرار گرفت می توانند نقش موثری در افزایش اشتغالزایی داشته باشند.ابراهیم صفری افزود: در صورتی که تسهیلات اشتغال روستایی در بخش های دیگر جز تولید و اشتغال مورد استفاده قرار گیرد، باعث تورم می شود و باید نهادهای ناظر بر این موضوع نظارت کافی را داشته باشند.به گزارش ایرنا، طرح اشتغال پایدار روستایی از پاییز سال گذشته در کشور آغاز شده است و همچنان ادامه دارد؛ سهم آذربایجان غربی از این تسهیلات چهار هزار و 800 میلیارد ریال برآورد شده بود.7132/2093            "}