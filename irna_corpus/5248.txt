{"onTitr":"","titr":" 13 هزار مسکن مددجویان خراسان جنوبی به بهسازی نیاز دارد","describe":" بیرجند - ایرنا - مدیرکل کمیته امداد امام خمینی (ره) خراسان جنوبی گفت: 13 هزار واحد مسکن مددجویان این نهاد در استان به تعمیرات، بازسازی یا مرمت نیاز دارد.", "text":"رضا سلم آبادی روز دوشنبه در گفت و گو با خبرنگار ایرنا اظهار داشت: در حال حاضر 133 واحد مسکونی روستایی و 139 مسکن شهری با اعتبار 74 میلیارد ریال برای مددجویان استان در حال ساخت است.وی با بیان اینکه در مناطق شهری استان 970 مددجو فاقد مسکن هستند افزود: از این تعداد فرم 'جیم' 600 مددجو در اداره راه و شهرسازی قرمز است اما برای ساخت مسکن برای 370 مددجو دیگر در حال برنامه ریزی هستیم. مدیرکل کمیته امداد خراسان جنوبی گفت: با همکاری اداره کل راه و شهرسازی استان و استانداری مقرر شد زمین به صورت رایگان در اختیار این نهاد قرار گیرد تا توسط کمیته مسکن احداث شود.وی ادامه داد: براساس آخرین جلسه ای که در این خصوص هفته گذشته برگزار شد در شهرستان طبس زمین مربوطه در حال واگذاری است و پیگیر دریافت زمین در سایر شهرها نیز هستیم که در صورت تامین زمین با دریافت سهمیه جداگانه از مرکز این واحدهای مسکونی احداث و به مددجویان واگذار می شود.سلم آبادی گفت: امسال از اداره راه و شهرسازی درخواست کرده ایم زمین به صورت لکه ای و مجزا در اختیار کمیته امداد قرار گیرد چون تجمیع یا بلوکه بندی مسکن مددجویان از نظر فرهنگی مشکلاتی ایجاد می کند.وی تصریح کرد: به دنبال ساخت پراکنده واحدهای مسکونی مددجویان هستیم به این منظور که مددجویان بین مردم قرار بگیرند و ستاره دار نشوند.وی افزود: در حال حاضر 797 واحد مسکونی مددجویان استان در حال تعمیر و بهسازی است که تاکنون 47 میلیارد تومان در این زمینه هزینه شده است.مدیرکل کمیته امداد خراسان جنوبی گفت: ماه قبل 24 روستای بدون برق استان به سرویس بهداشتی و حمام مجهز شد که برای هر سرویس حداقل پنج میلیون تومان هزینه شده است.بنا بر آمار اعلام شده از سوی اداره کل کمیته امداد امام خمینی (ره) خراسان جنوبی اکنون 32 هزار خانوار مستمری و معیشت بگیر تحت حمایت این نهاد هستند و یکهزار و 200 خانوار تا پایان سال گذشته در نوبت حمایت بودند که 300 نفر زیر پوشش قرار گرفتند و بقیه نیز امسال به چتر حمایتی امداد اضافه می شوند.7557*3028            "}