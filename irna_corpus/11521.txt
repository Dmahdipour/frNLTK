{"onTitr":"","titr":" جنگ یمن و اراده دشمنان اسلام","describe":" تهران- ایرنا- پهپادهای «صماد 3» با پرتاب موشک‌های خود بر روی فرودگاه بین‌المللی دوبی آتش به پا کردند و توان دفاعی ارتش یمن و نیروهای مقاومت برای انجام اقدامات تلافی جویانه را به نمایش گذاشتند.", "text":"روزنامه جمهوری اسلامی در سر مقاله ای، آورده است:  این حملات موشکی به تلافی جنایات وحشیانه ائتلاف سعودی در حمله به مناطق مسکونی، بیمارستانها و مراکز تجمع مردم مظلوم یمن در کوچه و بازار صورت گرفته است. این دومین بار است که نیروهای مقاومت با حملات موشکی خود به کمک پهپادها فرودگاه دوبی در فاصله 1200 کیلومتری از خاک یمن را هدف قرار داده‌اند. ارتش یمن و نیروهای مقاومت هشدار داده‌اند که موشکهای بعدی با دقت هدفگیری و قدرت آتش بیشتر در راه است و اگر جنایتکاران جنگی به شرارتهای خود ادامه دهند، مقاومت در راه دفاع از شهروندان یمنی ذره‌ای تردید نخواهد کرد. حملات پهپادی مقاومت یمن باعث اختلال در پروازها و توقف پذیرش و پرواز هواپیماها در فرودگاه بین‌المللی دوبی شده و اخطار بعدی مقاومت، شرکتهای معتبر هوائی را از پرواز به مقصد دوبی منصرف کرده است، چرا که ارتش یمن هشدار داده که حملات بعدی ممکن است با موشک‌های بالستیک صورت گیرد.امارات در طول جنگ ابلهانه چهار ساله علیه یمن حداقل سه بار ناچار به جدا کردن حساب خود از سعودی‌ها شده ولی زیر فشار مشترک آمریکا و سعودی‌ها تغییر عقیده داده و مجدداً به ائتلاف پیوست. این بدان معنی است که امارات عملاً رضایت چندانی به ادامه شرارتها نداشته ولی اجباراً به این راه پرمخاطره کشانده شده است. اما بازگشت چند باره امارات به جمع جنایتکاران جنگی نشان می‌دهد شیوخ امارات چندان هم برای مشارکت در این شرارتها بی‌میل نیستند و مایلند زورآزمائی با ارتش و قبائل یمن را در کارنامه سیاه خود ثبت کنند.اینکه در چهار سال گذشته و علیرغم جنایات جنگی چهار ساله ائتلاف سعودی فقط دو بار علیه امارات، حملاتی تلافی جویانه صورت گرفته، میزان خویشتنداری ارتش و مقاومت یمن را از یکسو نشان می‌دهد و از سوی دیگر ثابت می‌کند که کاسه صبر مقاومت لبریز شده و امارات از این پس باید منتظر پاسخ‌ها و حملات دردناکی باشد.نیروهای ائتلاف در روزهای اخیر به ویژه پس از چراغ سبز جدید جان بولتون به ائتلاف سعودی، شرارتهای پردامنه‌ای را علیه مناطق مسکونی، بیمارستان‌ها و زیرساخت‌های یمن انجام دادند و تلاش کردند به واشنگتن ثابت کنند که پیام جان بولتون را شنیده‌اند و روی آن حساب تازه‌ای باز کرده‌اند. بولتون اخیراً تصریح کرده است که حمایت آمریکا از ائتلاف سعودی در یمن، مستقیماً در چارچوب منافع ملی آمریکا قرار دارد و آمریکا به چنین همکاری و حمایتی ادامه خواهد داد. پیش از این آمریکا به خاطر ملاحظاتی از هرگونه همکاری و حمایت از ائتلاف در جنگ علیه یمن طفره می‌رفت و حتی نقش مستقیم و غیرمستقیم خود را به وضوح انکار می‌کرد.کاملاً محرز و مسلم است که مستشاران نظامی آمریکا، انگلیس، فرانسه و اسرائیل در اطاق جنگ ائتلاف حضور فعالی دارند و عملاً جنایات جنگی در یمن به پیشنهاد، انتخاب و تصمیم آنها صورت می‌گیرد.این نکته به ویژه در جریان حملات وحشیانه رنجرهای آمریکائی، انگلیسی و فرانسوی به بندر حدیده و تلاش برای پیاده کردن چتربازان در فرودگاه حدیده ابعاد تازه‌ای پیدا کرد ولی در میدان عمل، حدیده را به گورستان متجاوزین مبدل کرد. حملات کور جنگنده بمب افکن‌ها به مناطق مسکونی، بیمارستانها و زیرساخت‌های یمن، برای جبران شکست متجاوزین در بندر حدیده بود. اکنون مدتهاست که سازمان ملل و سایر نهادهای ناظر درباره یمن تصریح می‌کنند که این بزرگترین فاجعه انسانی قرن است و 21 میلیون نفر را در معرض قحطی قرار داده است.بعلاوه انواع بیماری‌های واگیر از جمله وبا، دیفتری و تیفوس به خاطر حملات ائتلاف به منابع آب سالم و تشدید محاصره زمینی – هوائی و دریائی شدت گرفته است موضوع مهم‌تر به عواقب خروج سازمانهای امدادرسان از یمن بر اثر تشدید حملات وحشیانه ائتلاف سعودی مربوط می‌شود که باعث عدم انعکاس مناسب فجایع یمن شده است. سازمان ملل و سایر نهادهای امدادی و ناظر به خاطر تشدید حملافت ائتلاف صرفاً به هشدار و اخطار اکتفا می‌کنند و عملاً به اطلاعات جدید از وضعیت رقت بار یمن دسترسی ندارند.بحران یمن به اعتراف دوست و دشمن هیچ راه حلی به جز آتش بس، مذاکره و صلح ندارد ولی ائتلاف سعودی با شرارتی روزافزون درصدد نابودی کامل یمن و از بین بردن بقایای زندگی در این کشور است. این خواست و اراده دشمنان ملت‌های مسلمان است که کشورهای اسلامی به جان همدیگر بیافتند و ثروت‌های خود را صرف برادرکشی و نابودی همدیگر نمایند. دولتمردان عربستان و شیوخ امارات باید از چهار سال جنگ افروزی بیهوده در یمن بیاموزند که این جنگ‌ها فقط به پر شدن جیب دشمنانی که سلاح‌های خود را می‌فروشند و از بین رفتن امکانات کشورهای اسلامی و کشته شدن مسلمان به دست مسلمان منجر می‌شود و باید هرچه زودتر به آن پایان بدهند.*منبع: روزنامه جمهوری اسلامی،1397،7،10**گروه اطلاع رسانی**1893**9131            "}