{"onTitr":"","titr":" سند جامع گردشگری اصفهان راهبردی نیست","describe":" اصفهان - ایرنا - سند جامع گردشگری اصفهان اواخر سال 95 تهیه و تدوین شد که به اعتقاد معاون گردشگری اداره کل میراث فرهنگی این استان، راهبردی نیست نیازمند بازنگری است.", "text":"به گزارش ایرنا، به گفته برخی از مسوولان وقت در سند جامع گردشگری اصفهان ظرفیت های گردشگری شهرستان های استان در بخش های فرهنگی، اجتماعی و تاریخی برنامه ریزی و شناسایی شد.اما معاون گردشگری اداره کل میراث فرهنگی، صنایع دستی و گردشگری استان اصفهان می گوید سند یاد شده در سال 84 تهیه و در سال 95 به روز رسانی شده اما با وجود آن، برای توسعه و تقویت صنعت گردشگری این خطه راهکاری ارائه نشده است. محسن یارمحمدیان روز چهارشنبه در گفت و گو با ایرنا تصریح کرد: در این سند که در 40 جلد تهیه شد ویژگی ها و ظرفیت های گردشگری شهرستان های استان به تفکیک بیان شده اما این سند نیست بلکه داشته های اصفهان است.   وی با بیان این که ما در دوره جدید به دنبال این سند نیستیم چون جاذبه های گردشگری استان را همه کم و بیش می دانند، اظهارداشت: باید در این سند راهکارها مشخص و هدفگذاری شود یعنی اینکه یک سند پنج ساله باید مشخص کند در پنج سال آینده، صنعت گردشگری استان به چه نقطه ای خواهد رسید. معاون گردشگری اداره کل میراث فرهنگی، صنایع دستی و گردشگری اصفهان با اشاره به این که سند گردشگری این کلانشهر توسط شهرداری تهیه شد، ادامه داد : سند گردشگری شهر اصفهان به طور تقریبی همینطور می باشد و به نظرم همانند سند جامع گردشگری استان از هدف اصلی خود دور شده است.وی اضافه کرد : در سند گردشگری شهر باید مشخص شود شهرداری برای توسعه گردشگری چه برنامه ای دارد، هزینه اجرای این برنامه ها چقدر است؟ و منابع مالی آنها کجاست. یار محمدیان بیان کرد: زیرساخت های صنعت گردشگری باید براساس نوع گردشگر تامین؛ و توسعه یابد بنابراین در سند جامع گردشگری باید مشخص شود که به دنبال چه نوع گردشگری هستیم زیرا گردشگر وقتی وارد شهر می شود باید با خاطره ای خوش دیار ما را ترک کند و موجب ترغیب دیگران برای سفر به این منطقه شود. *** برای به روز رسانی سند جامع گردشگری اصفهان منتطر سند بالادستی هستیم معاون گردشگری اداره کل میراث فرهنگی، صنایع دستی و گردشگری اصفهان با اشاره به این که قرار بود سند جامع گردشگری استان بازنگری و به روز رسانی شود، تصریح کرد : نتوانستیم این سند را به روز رسانی کنیم زیرا طبق سند ششم توسعه ، سازمان میراث فرهنگی موظف شد تا پایان سال گذشته، سند جامع گردشگی را تهیه و ارائه کند. وی افزود : خیلی ها معتقدند که سند جامع گردشگری استان را باید براساس سند جامع گردشگری کشور که یک سند بالادستی است به روز رسانی کنیم. یارمحمدیان با بیان این که هنوز سند جامع گردشگری کشور به ما ابلاغ نشد، گفت : گرچه هیچ کس ما برای به روز رسانی سند جامع گردشگری استان منع نکرد اما عاقلانه است که این سند را براساس سند جامع گردشگری کشور به عنوان یک سند بالادستی به روز رسانی کنیم. *** بنا نیست همیشه گردشگر اروپایی داشته باشیم اقدام های معاونت گردشگری اداره کل میراث فرهنگی، صنایع دستی و گردشگری استان اصفهان برای جلوگیری از کاهش آمار گردشگران خارجی و جذب بازارهای جدید گردشگری جهان محور دیگر این گفت وگو بود که یارمحمدیان گفت :  پس از خروج آمریکا از برجام و تهدید گردشگران خارجی از سوی این کشور برای سفر به ایران، آمار گردشگران خارجی استان اصفهان رو به کاهش بود که هدفگذاری خود را به کشورهای شرق آسیا و روسیه معطوف کردیم زیرا قرار نیست همیشه اروپاییان به اصفهان سفر کنند. وی اظهارداشت : گرچه بخش بیشتری از گردشگران خارجی اصفهان را گردشگران فرهنگی و تاریخی تشکیل می دهند و بیشتر این گردشگران اروپایی و آمریکایی هستند اما باید تلاش کنیم تا گردشگران سایر قاره ها و شرق آسیا را جذب کنیم. این مسوول اداره کل میراث فرهنگی اصفهان  خاطرنشان کرد : با اجرای برنامه هایی توانسته ایم در زمینه جذب گردشگران شرق آسیا به ویژه چین یک درصد نسبت به سال گذشته رشد پیدا کنیم، گرچه این رشد را کافی نمی دانیم اما می توانیم با استمرار این برنامه ها و جذب گردشگران بیشتر از کشورهای شرق آسیا آینده بهتری را برای صنعت گردشگری اصفهان رقم بزنیم. وی با اشاره به آمار ورود گردشگران خارجی به اصفهان اضافه کرد : در 6 ماه نخست امسال 240 هزار گردشگر خارجی در این استان شب اقامت داشته اند که در مقایسه با سال گذشته 11 درصد افزایش یافته است.استان اصفهان با بیش از 22 هزار اثر تاریخی که یکهزار و 850 مورد آن به ثبت ملی و هفت اثر آن به نام های میدان نقش جهان، کاخ چهلستون، باغ فین کاشان و مسجد جامع و سه قنات وزوان، مزدآباد و مون به ثبت جهانی رسیده، کانون توجه گردشگران داخلی و خارجی است. به گزارش ایرنا، روز 27 سپتامبر از سوی سازمان جهانی گردشگری به عنوان روز جهانی گردشگری نامگذاری شد.در کشورمان از 27 سپتامبر ( مصادف با پنج مهر امسال ) به مدت یک هفته با عنوان هفته گردشگری نامگذاری شده است. /6026/2093            "}