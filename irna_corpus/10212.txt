{"onTitr":"","titr":" مربی پیکان: روند مثبت تیم باید همچنان حفظ شود","describe":" تهران- ایرنا- مربی تیم فوتبال پیکان گفت: باید روند مثبت تیمی خود را بعد از تعطیلات هم حفظ کنیم تا بتوانیم در ادامه لیگ هم نتایج خوبی کسب کنیم.", "text":"حمید مطهری روز سه شنبه در گفت‌وگو با ایرنا با اشاره به شرایط تیم پیکان در لیگ برتر باشگاههای کشور گفت: توانستیم تا قبل از تعطیلات جایگاهمان را در رده چهارم تثبیت کنیم که این موضوع به نفع ما بود تا با روحیه خوبی به تعطیلات برویم.وی در رابطه با روند خوبی که پیکان از سال گذشته داشته، افزود: ما تلاش کردیم تا ابتدا در این مدت برای جایگاه پیکان در لیگ ثبات ایجاد کنیم و این تیم از حالت آسانسوری بودن بین لیگ برتر و لیگ یک خارج شود که خوشبختانه این کار را به خوبی انجام دادیم. مربی تیم فوتبال پیکان افزود: تیم ما با بضاعتی که دارد نتایج خوبی گرفته. ما در بازگشت پیکان به لیگ برتر علاوه بر اینکه توانستیم ثبات به وجود آوریم بازیکنان خوبی را هم تحویل لیگ برتر دادیم که متاسفانه بیشتر آنها به تیم‌های دیگر رفتند و الان ستاره های لیگ هستند. در حال حاضر هم بازیکنان خوبی داریم و می‌خواهیم در حد بضاعتمان بهترین نتیجه را بگیریم.مطهری در خصوص اینکه توقعات از پیکان بالا رفته، اضافه کرد: نباید توقع نابجا داشته باشیم و باید معقول باشد. بسیاری از تیم‌ها هزینه های بیشتری می‌کنند. ما هم در حد بضاعتمان تلاش می‌کنیم تا بهترین نتیجه را بگیریم. جا دارد که در این زمینه از مدیریت تیم هم تشکر ویژه ای داشته باشیم که در حد توانشان ما را حمایت کردند.وی در مورد عملکرد پیکان در لیگ امسال اضافه کرد: از عملکرد تیم راضی هستیم و در حال حاضر هم جزو تیم‌های بالای جدول محسوب می شود. باید محکم تر از قبل گام برداریم تا بتوانیم نتایج خوبی در ادامه لیگ بگیریم. از امروز هم دور جدید تمریناتمان را برای بازی با پرسپولیس پیگیری می‌کنیم تا در شروع دوباره لیگ موفق ظاهر شویم.مطهری در پایان در رابطه با اینکه آیا تعطیلات لیگ روی روند پیکان تاثیرگذار است یا خیر، گفت: قطعا تعطیلات برای تیمی مانند پیکان که سه برد متوالی آورده بود، مفید نیست اما این وظیفه ما کادر فنی است که تلاش کنیم تا تیم را در همان روند صعودی که داشت نگه داریم و باید در ادامه لیگ هم نتایج خوبی بگیریم.تیم پیکان تهران در حال حاضر با کسب 15 امتیاز در رده چهارم جدول رده بندی لیگ برتر باشگاههای کشور قرار دارد.ورزشی**ع.ک**1597            "}