{"onTitr":"","titr":" تیم های قدرتمندی در تورجهانی والیبال در گیلان حضور می یابند","describe":" رشت - ایرنا - رئیس هیات والیبال استان گیلان گفت:  تیم های قدرتمندی از کشورهای صاحب نام والیبال ساحلی در تور جهانی تک ستاره در منطقه آزاد انزلی حضور می یابند.", "text":"به گزارش خبرنگار ایرنا ، محسن خاکزاد در نشست خبری تور جهانی والیبال ساحلی اظهار داشت: تاکنون حضور 24 تیم از 11 کشور در این دوره از رقابت ها مسجل شده است.   وی افزود: این رقابت ها از روز 24 مهر ماه با حضور 16 تیم از 10 کشور خارجی و هشت تیم  در قالب تیم های منتخب و ملی از ایران  در منظقه آزاد انزلی  آغاز می شود.   وی ادامه داد:  کشورهای اسلوونی ، تایلند و عمان هر یک با 2 تیم، قزاقستان با چهار تیم ، جمهوری چک ، لهستان ، روسیه ، ایتالیا ، نروژ و سوئد نیز با یک تیم در این مسابقات حضور می یابند.   وی بیان کرد: گرچه تور والیبال ساحلی جهان تاکنون در دو استان شمالی دیگر کشور برگزار شده، اما این تیم ها در آن رقابت ها حضور نداشتند و خوشبختانه از این تور استقبال خوبی شده و تیم های قدرتمند و صاحب نام والیبال جهان حضور خواهند یافت و تعداد تیم های شرکت کننده نیز بیش از مسابقات برگزار شده در استان های مازندران و گلستان است.   رئیس هیات والیبال گیلان اضافه کرد: البته برای برگزاری تور جهانی والیبال ساحلی تک ستاره، هماهنگی بسیار خوبی با اداره کل ورزش و جوانان و همچنین منطقه آزاد بندرانزلی انجام شده که با کمک و مساعدت اداره کل و  سازمان منطقه آزاد انزلی توانستیم در این شرایط سخت و دشوار اقتصادی ، میزبانی این مسابقات را بر عهده بگیریم.   خاکزاد اضافه کرد: همچنین تمهیداتی با مساعدت شهرداری رشت انجام شده تا علاقمندان به این رشته ورزشی بتوانند به طور رایگان هر روز و زمان برگزاری این مسابقات با اتوبوس های شرکت واحد از ورزشگاه شهید عضدی و میدان فرهنگ رشت به منطقه آزاد محل برگزاری این مسابقات رفته تا از نزدیک نظاره گر این رقابت ها باشند.   مدیرکل اداره ورزش و جوانان گیلان نیز در این نشست خبری اظهار داشت: تور جهانی والیبال ساحلی تک ستاره که از روز 24 مهر  آغاز می شود ، به مدت چهار روز ادامه خواهد یافت که در این مدت 24 تیم داخلی و خارجی با هم رقابت می کنند.   مریم بخشی افزود: خوشبختانه با وجود منطقه آزاد انزلی ، ورزش گیلان تقویت شده و مسئولان این منطقه در امر ورزش و برگزاری مسابقات مهم و بین المللی پیشقدم هستند و امیدواریم مسابقات مهم  بیشتری را از رشته های مختلف در این منطقه برگزار کنیم.   وی ادامه داد: البته برگزاری مسابقات والیبال ساحلی تور جهانی تک ستاره نیز بسیار  مهم و کار بزرگی است چون تیم های خوبی در آن حضور می یابند و امیدوارم که این رقابت ها در سطح کیفی بالایی برگزار شود و همچنین بتوانیم میزبان شایسته ای نیز برای این رقابت ها باشیم.   وی همچنین به جذب توریست توسط مسابقات ورزشی و رونق توریسم ورزشی اشاره و بیان کرد: با توجه به بهره مندی  گیلان از  موقعیت جغرافیایی خاص ، طبیعت زیبا و  جنگل و دریا می توانیم در بخش جذب توریست با برگزاری مسابقات مختلف ورزشی فعال تر باشیم.   معاون منطقه آزاد بندرانزلی نیز در ادامه این نشست خبری در سالن اجتماعات اداره کل ورزش و جوانان گیلان در رشت ، اظهار داشت: خوشبختانه رویدادهای مهم ورزشی با همکاری اداره کل و هیات های این استان را شاهد هستیم که تعدادی از این رقابت ها به میزبانی منطقه آزاد بندرانزلی برگزار می شود.   مجید فاتحی افزود: با توجه به اینکه در قبال مسئولیت های اجتماعی موظف هستیم ، در اولین اقدام نیز نسبت به ایجاد زیرساخت ها اقدام کردیم تا بتوانیم مسابقات ورزشی مهمی را برگزار کنیم که در این راستا ، هفت مجموعه ورزشی در این منطقه احداث شده که مجموعه ورزشی مرحوم سیروس قایقران یکی از این مجموعه ها است که رقابت های تور جهانی والیبال ساحلی تک ستاره در آن برگزار می شود.   وی با اشاره به برگزاری مسابقات بین المللی شطرنج جام خزر سال گذشته در این منطقه گفت : امیدوارم با همکاری و هماهنگی اداره کل و هیات های ورزشی گیلان  در رشته های دیگر نیز مسابقات مهم و بین المللی را برگزار کنیم چون با میزبانی این رقابت ها، استعدادهای نهفته ورزشی این منطقه و گیلان شکوفا می شود.7285 /6030            "}