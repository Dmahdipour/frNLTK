{"onTitr":"","titr":" آلبرایت: ملی گرایی افراطی ترامپ ، آمریکا را تهدید می‌کند","describe":" تهران – ایرنا - «مادلین آلبرایت» وزیر امور خارجه اسبق آمریکا روز یکشنبه در گفت وگو با شبکه خبری سی‌ان‌ان، با اشاره به سیاست‌های دولت کنونی این کشور در نفی همگرایی جهانی، «میهن‌شیفتگی» یا ملی گرایی افراطی را تهدیدی برای آینده آمریکا دانست.", "text":"به گزارش ایرنا، آلبرایت به «فرید زکریا» مجری سی‌ان‌ان گفت: در دوره متفاوتی زندگی می‌کنیم که در آن دیگر صدا به صدا نمی‌رسد. مردم اطلاعات خود را از شبکه‌های اجتماعی دریافت می‌کنند. آن‌ها رویدادها را از دریچه دیدگاهی می‌بینند که از قبل با آن موافقند.وزیر خارجه دولت «بیل کلینتون» ادامه داد: مردم به دنبال هویت می‌گردند و این غرورآفرین است؛ اما اگر هویت من از شما متنفر باشد، این دیگر اسمش میهن دوستی نیست، بلکه میهن‌شیفتگی است و به شدت خطرناک است.وی افزود: در دورانی آشفته قرار داریم که از هر سو نفرت‌پراکنی می‌بینید.در برنامه روز یکشنبه سی‌ان‌ان، «کالین پاول» دیگر وزیر امور خارجه اسبق آمریکا هم حضور داشت و با تایید سخنان آلبرایت و در مذمت سیاست‌های دولت این کشور گفت: رئیس جمهوری خود وقتی به اجلاس ناتو می‌رود، از همان ابتدا شروع به توهین به دیگر شرکت‌کنندگان و حتی متحدان آمریکا می‌کند.وی ادامه داد: شک دارم ترامپ بتواند یک «رهبر اخلاقی» برای جهان باشد. امیدوارم او به این درک برسد و دست از توهین‌هایش بردارد.وزیر خارجه دولت «جرج بوش» افزود: معلوم نیست ما چه می‌کنیم. دولت در این شرایط که فشارها و قدرت‌های جدیدی شکل گرفته، به توافق‌ها و اتحادیه‌ها پشت کرده است.این اظهارات در فاصله کمتر از دو هفته پس از سخنرانی «دونالد ترامپ» رئیس جمهوری این کشور در سازمان ملل متحد بیان می‌شود.ترامپ در آن سخنرانی که انتقادهای بسیاری را به دنبال داشت، به سیاست «جهانی‌سازی» خرده گرفته و خواستار سرلوحه قرار دادن اصل «میهن‌پرستی» شده بود؛ موضوعی که به عقیده تحلیلگران، به تضعیف و انزوای هر چه بیشتر واشنگتن منجر خواهد شد.شبس ** 9386 ** 1917            "}