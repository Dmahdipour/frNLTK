{"onTitr":" مدیرکل کمیته امداد خراسان جنوبی:    ","titr":" هولوگرام «امداد» بر روی دفترچه‌ بیمه سلامت مددجویان طراحی شد","describe":" بیرجند - ایرنا - مدیرکل کمیته امداد امام خمینی (ره) خراسان جنوبی گفت: برای تسهیل درمان، هولوگرام «امداد» همراه با تاریخ اعتبار بر روی دفترچه‌ بیمه سلامت مددجویان این نهاد در روستاها و شهرهای کمتر از 20 هزار نفر استان طراحی شد.", "text":"رضا سلم آبادی روز پنجشنبه در گفت و گو با خبرنگار ایرنا افزود: طبق تفاهم نامه کمیته امداد با اداره کل بیمه سلامت استان مقرر شد هولوگرام امداد بر روی دفترچه بیمه سلامت مددجویان یاد شده نصب شود تا در زمان مراجعه آنان به بیمارستان ها و مراکز درمانی دولتی تمام یا قسمتی از فرانشیز به صورت تعهدی توسط کمیته امداد پرداخت شود. وی بیان کرد: در همین راستا تفاهم نامه ای نیز با بیمارستان ها و مراکز درمانی دولتی استان منعقد شد که 100 درصد سهم فرانشیز مددجویان صعب العلاج و 80 درصد سهم فرانشیز سایر مددجویان توسط کمیته امداد پس از ارائه اسناد و مدارک لازم از سوی بیمارستان ها و مراکز دولتی به صورت ماهانه پرداخت شود. سلم آبادی ادامه داد: در گذشته مددجویان کمیته امداد بعد از مراجعه به مراکز درمانی و بیمارستان ها باید اسناد و مدارک پزشکی خود را به کمیته امداد تحویل می دادند و هزینه درمانی خود را دریافت می کردند که با این اقدام خدمت رسانی درمانی به مددجویان تسهیل شد.وی اظهار داشت: بیمه پایه کمیته امداد برای مددجویان ساکن شهرهای بیش از 20 هزار نفر استان نیز در حال اجراست و مشکلی وجود ندارد.بنا بر آمار اعلام شده از سوی اداره کل کمیته امداد امام خمینی (ره) خراسان جنوبی اکنون 32 هزار خانوار مستمری و معیشت بگیر زیر پوشش این نهاد هستند.7556*6054            "}