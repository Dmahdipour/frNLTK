{"onTitr":" تابستان امسال؛    ","titr":" اقامت مسافران تابستانی در کردستان 22 درصد بیشتر شد","describe":" سنندج - ایرنا - مدیر کل میراث فرهنگی، صنایع دستی و گردشگری استان کردستان گفت: تابستان امسال یک میلیون و 493 هزار و 451 نفر در مراکز اقامتی مختلف کردستان اسکان یافتند که در مقایسه با مدت مشابه سال قبل 22 درصد رشد را نشان می دهد.", "text":"سید محسن علوی روز پنجشنبه در گفت و گو با خبرنگار ایرنا اظهار داشت: از ابتدای فصل تابستان تا اول مهر این تعداد مسافر و گردشگر ورودی به استان در هتل ها، مهمانپذیرها، مدارس تجیهز شده، مهمانسرای ادارات و دیگر مراکز اقامتی استان اسکان یافتند. وی افزود: امیدواریم با انجام تمهیدات لازم در خصوص معرفی هرچه بیشتر جاذبه های استان و ارتقای کیفیت خدمات دهی به مسافرین، زمینه رونق سفر و ماندگاری گردشگران در استان را فراهم نماییم. علوی ضمن تاکید بر تلاش همه جانبه تمامی دستگاه های مرتبط با ستاد اجرای خدمات سفر استان در زمینه بهبود زیرساخت های گردشگری و رونق سفر به استان، گفت: در تابستان امسال سه میلیون و 149 هزار و 544 نفر از جاذبه های استان بازدید کردند. وی اضافه کرد: از این تعداد، یک میلیون و 550 هزار و 86 نفراز جاذبه های دست ساز، یک میلیون و 110 هزار و 105 نفر از جاذبه های طبیعی و 489 هزار و 353 نفر از جاذبه های تاریخی - فرهنگی بازدید کردند که در کل این آمار نیز نسبت به مدت مشابه سال گذشته 21 درصد رشد را نشان می دهد. وی با اشاره به آمادگی سامانه تلفنی 09629 به منظور دریافت هرگونه شکایت، پیشنهاد و یا انتقاد از جانب هموطنان، افزود: در همین مدت در راستای نظارت بر تاسیسات و مراکز اقامتی و پذیرایی، 952 مورد بازدید توسط کارشناسان و ناظرین این اداره کل صورت پذیرفته که نتیجه این بازدیدها صدور 39 فقره تشویق، 49 فقره تذکر، هفت فقره اخطار کتبی و یک مورد تعطیلی بوده است. 6108/9102            "}