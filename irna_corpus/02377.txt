{"onTitr":"","titr":" ایجاد عشق و انگیزه نسبت به محیط زیست در کودکان- آرش یوسفی*","describe":" پاییز....<br/>مهر....<br/>و آغاز فصلی دیگر برای درس و مشق و مدرسه..<br/>طبیعتا با شروع فصل پاییز و فرارسیدن ماه مهر، تنها کودکان نیستند که به مدرسه می‌ روند. ما بزرگترها هم در ذهنمان به دوران کودکی باز می‌گردیم و فضای اندیشه و فکرمان پر می‌شود از خاطرات شیرین و گاهی هم تلخ دوران مدرسه.", "text":"برخی از ما دلمان می‌خواهد زمان به عقب برگردد و ما را پشت همان میز و نیمکت‌ها بنشاند و صدای جیغ و فریاد شادمانی زنگ ‌های تفریح در گوشمان طنین بیندازد، عطر ِتند و طعمِ گسِ آموختن، در مشام جانمان بپیچد و زیر دندانمان بماند و فارغ از غوغای بزرگسالی، آن لذت سبک‌بالی و سبک‌باری، هرگز پایان نپذیرد.و بسیاری دیگر هم، خوشحال و سرمست از سپری شدن روزهایی پر از استرس و اضطرابِ شب بیداری‌ ها و دیرکردن‌ها، نگرانی کسب نمرات ممتاز و طی کردن روزگار درس و مدرسه بدون عقب ماندن از قافله همسالان، کابوس رتبه‌ های کنکور و بالاخره تغییر وضعیت از دانش آموز به دانشجو، از بزرگ شدن و رها شدن لذت برده و به هیچ‌وجه در حسرت بازگشت دوران سخت کودکی نیستند.ما چه دلتنگ روزهای درس و مدرسه باشیم و چه خرسند از سپری شدن آن، کمبود یک سرفصل بسیار مهم و حیاتی در برنامه‌ های آموزشی، آشکارا به چشم می‌خورد و بی‌تردید همه ما باور داریم و می‌بینیم که نادیده گرفتن آن در آموزش نسل‌ های گذشته، در کمال تاسف و تاثر، چه آثار نامطلوب و جبران ناپذیری در امروز و فردایمان به جای گذاشته و خواهد گذاشت. و آن سرفصل، چیزی نیست جز:ایجاد عشق و انگیزه نسبت به محیط زیست و آموزش مهارت‌های زندگی در آن و حفاظت از آن  البته در همان دوران طلایی کودکی و نوجوانی.اگر نسل ما اهمیت آب، خاک و هوا، جایگاه منابع طبیعی، نقش حیات وحش و تنوع زیستی و در مجموع، مفهوم حیاتی و بی بدیل محیط زیست و حفاظت از آن را از کودکی آموخته بود و خانواده و اجتماع نیز نقش خودشان را به خوبی ایفا کرده بودند؛ امروز با مشکلات عدیده محیط زیستی روبرو نبودیم، چرا که عوامل تهدید کننده بسیاری مانند میزان مصرف آب و هدر رفت آن و کمبود ذخایر آبی در سفره‌های زیرزمینی، ضرورت خاک و میزان غیر قابل کنترل و خطرناک فرسایش آن، اهمیت هوا و مشکل حل ناشدنی آلودگی آن به خصوص در پاییز و زمستان، موضوع خشک شدن تالاب‌ها، مساله‌ از دست رفتن درصد بسیاری از تنوع گیاهی و جانوری، معضل مصرف بالای سوخت و انرژی در کشور و مشکلات فراوان تولید انرژی از منابع پاک و تجدیدپذیر و ... محیط زیست کشور را در وضعیت بحرانی کنونی قرار داده است.دفتر آموزش محیط زیست، از بدو تشکیل تاکنون، تحت عناوین مختلف و به شیوه ‌های گوناگون، از هر فرصتی که دست داده و با هرگونه امکاناتی که برایش فراهم شده، منتهای تلاش و کوشش خود را معطوف داشته است که در تربیت نسلی با فهم بوم شناختی از سرزمین و دارای سواد، اخلاق و رفتار محیط زیستی که غایت آمال و آرزوی هر جامعه‌ی روبه رشد و پیشرفته ‌ای است، سهیم و دخیل باشد. چرا که شاید بیش از دیگران، زخم‌های نشسته بر جان محیط زیست کشور را لمس کرده و همه توان خود را برای ریشه‌یابی علل و عوامل این رخداد ناگوار و از این طریق، یافتن راهکارهای التیام این زخم‌ها، به کار بسته است.از آنجاییکه یکی از اصلی ترین گروه های هدف برای آموختن الفبای محیط زیست، کودکان این مرز و بوم هستند؛ در یکی از آخرین اقدامات، طرحی پژوهشی تحت عنوان ' تهیه و تدوین بسته آموزشی محیط زیست ویژه مربیان کودکان پیش دبستانی و والدین آنها ' با همکاری و تلاش مسوولانه و سازنده دفتر پیش ‌دبستانی وزارت آموزش و پرورش و دانشگاه علوم بهزیستی و توانبخشی، در طول سه سال به اجرا گذاشته شد که حاصل این سخت‌کوشی و تعامل دستگاهی، یک بسته‌  آموزشی شامل سه عنوان کتاب کار و راهنمای آموزش محیط زیست، مشارکت خانواده در آموزش محیط زیست به کودکان و شناخت و آموزش مبانی محیط زیست ویژه‌ی مربیان پیش دبستان است که به تصویب نهایی در وزارت آموزش و پرورش نیز رسیده است.من و همکارانم در دفتر آموزش محیط زیست، این رویداد مبارک و فرخنده را که گام موثر دیگری در راستای تنویر افکار عمومی، فرهنگ ‌سازی و تربیت نسلی آگاه و باسواد است، به همه‌ متخصصان، تلاشگران و دست اندرکاران این طرح و همه‌ دوستداران و علاقمندان محیط زیست کشور، تبریک و شاد باش می‌گوییم.* مدیر کل دفتر آموزش سازمان حفاظت محیط زیست            "}