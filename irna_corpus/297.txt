به گزارش خبرنگار ایرنا، آیت‌الله مصطفی علما در خطبه های نماز جمعه این هفته کرمانشاه با اشاره به تصویب لایحه اخیر ( کنوانسیون مقابله با تامین مالی تروریسم ، سی.اف.تی) در مجلس شورای اسلامی گفت : این لایحه با مواضع امام (ره) و مقام معظم رهبری هم خوانی ندارد.او با بیان اینکه همه ابرقدرت ها در برابر اسلام به خاک ذلت می نشینند ، اظهار داشت : در قضیه هسته ای 120 کشور رای به صلح آمیز بودن هسته ای کشورمان دادند ولی دشمنان گوش نکردند و در قضیه این لایحه هم چنین خواهد شد ، گوش به کسی نمی دهند بنابراین ما باید روی موضع خودمان قوی باشیم و نترسیم. امام جمعه کرمانشاه به سخنان اخیر مقام معظم رهبری در جمع جوانان اشاره کرد که فرمودند ملت ایران با شکستن تحریم ها سیلی بزرگی به آمریکا خواهند زد. وی در ادامه مجلس را محل اجتهاد و دقت دانست و گفت آمریکا کدام دفعه به ما رحم کرده است که این بار با تصویب این لایحه رحم کند. نماینده ولی فقیه در استان کرمانشاه با اشاره به رهنمودهای مقام معظم رهبری که جوانان را حلال مشکلات دانسته اند ، گفت جوانان دانشگاهی طی نامه ای به مقام معظم رهبری برای حل مشکلات کشور راه حل ارائه دادند ، دولت اگر برای حل مشکلات کشور طرح ندارد از طرح آنها کمک بگیرد. او در ادامه با اشاره به نزدیک شدن حماسه اربعین حسینی افزود: دشمنان راهپیمایی 20 میلیونی اربعین را تحمل نمی کنند و درصدد تفرقه اندازی بین مسلمانان هستند ، باید جوانان و مردم مراقب فتنه شیعه و سنی عجم و عرب باشند. وی همچنین با اشاره به وضعیت اقتصادی کشورمان در خطبه‌ اول نماز جمعه ، احتکار را غیراخلاقی و حرام دانست که برخی قُوت و احتیاجات همشهری ها را در گرو قرار می دهند که اصلا کار پسندیده و اخلاقی نیست. آیت‌الله علما ، همچنین با اشاره به 22 مهر روز جهانی استاندارد ، خواستار دقت و نظارت بیشتر بر استاندارد مواد خوراکی و غذایی مردم شد. وی همچنین هفته نیروی انتظامی و هفته پست را تبریک گفت و با اشاره به 23 مهر روز جهانی نابینایان ، خواستار کمک به آموزش آنها شد. امام جمعه کرمانشاه در ادامه به 24 مهر روز شهادت چهارمین شهید محراب آیت الله اشرفی اصفهانی اشاره کرد و گفت: ایشان شخصیت برجسته و اخلاقی داشت که مورد تکریم امام راحل و مقام معظم رهبری بود. وی همچنین با اشاره به 26 مهر روز تربیت بدنی در تقویم کشور، خواستار توجه ویژه به امر ورزش و تهذیب و درس جوانان شد و گفت، می شود از ظرفیت تکایا، حسینیه ها و مساجد برای سر و سامان دادن به امر تهذیب و ورزش جوانان کمک گرفت. 3209/8066
      
      