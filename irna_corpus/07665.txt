{"onTitr":"","titr":" دیدار اصلاح‌طلبان و روحانی، اتفاق مبارک","describe":" تهران -ایرنا- عصر روز چهارشنبه حدود 20 نفر از چهره‌های شاخص اصلاح‌طلب جلسه‌ای را با آقای روحانی که به دعوت شخص ایشان انجام گرفته بود، برگزار کردیم. آقای روحانی ضمن ارائه گزارشی درباره وضعیت فعلی کشور و تأکید بر همدلی و انسجام ملی، شنونده انتقادات ما اصلاح‎طلبان بودند.", "text":"روزنامه ایران در یادداشتی به قلم محمدجواد حق‌شناس عضو شورای مرکزی اعتماد ملی، نوشته است: انتقاداتی که با اعتراض به تأخیر در برگزاری جلسه رئیس دولت دوازدهم با چهره‏‌های اصلاح‎طلب حامی خود آغاز شد و در ادامه هم با نگرانی از عدم تحقق وعده‎های انتخاباتی او ادامه یافت.دغدغه ما اصلاح‎طلبان که در این جلسه به آقای روحانی منتقل شد، انتظار جامعه اصلاح‎طلب در برآورده کردن شعارهای انتخاباتی رئیس دولت دوازدهم بود؛ شعارهایی که مردم و بخصوص جامعه اصلاح‎طلب همچنان منتظر هستند تا تلاش دولتمردان برای اجرای مطالبات خود را از دولت ببینند اما متأسفانه در برخی حوزه‎ها هنوز محقق نشده است. اگر چه درخصوص این مهم باید به مشکلات و موانع دولت هم توجه داشت. نکته مهم دیگری که مطرح شد، گلایه از رئیس جمهوری بود بابت عدم استفاده بیشتر از اصلاح‌طلبان که در انتخابات جزو حامیان اصلی ایشان بودند. این مطالبه از آنجا اهمیت دارد که چه بسا اصلاح‌طلبان پایگاه اجتماعی خود را از دست بدهند بخصوص که سال آینده انتخابات مجلس را نیز در پیش داریم.اصلاح‌طلبان این ظرفیت را دارند که در حل مشکلات کشور کمک بیشتری به دولت داشته باشند. طرح مسائل و مشکلات اقتصادی از دیگر مواردی است که در شرایط فعلی کشور لازم بود از سوی چهره‌های اصلاح‎طلب به عنوان حامی دولت به آنها بپردازند. تأثیرات متقابل نوسات ارزی  بر مسائل معیشتی مردم که از سوی ما عنوان شد، با این پاسخ آقای روحانی همراه شد که در خیلی از حوزه‌ها کارهای خوبی شده و نتایج آن را در روزهای گذشته شاهد بوده‌ایم و در آینده نیز بیش از این خود را نشان خواهد داد. با این حال لازم است گزارش این اقدامات به مردم هم ارائه شود.در این نشست آقای روحانی نسبت به طرح دغدغه‌ها واکنش مناسبی داشتند و همه را شنیدند و پاسخ‌های خود را بیان کردند. البته ایشان هم انتقاداتی را نسبت به عملکرد اصلاح‌طلبان مجلس داشتند و اینکه انتظار همراهی بیشتر با دولت را داشته‌اند که مهم‌ترین آن، موضوع لایحه تفکیک وزارتخانه‌ها بوده است. هرچند این جلسه باید مدت‎ها پیش از این برگزار می‎شد و در دفعات متعددی هم ادامه پیدا می‎کرد، اما اتفاق مبارکی بود که نباید به سادگی از کنار آن عبور کرد. تشکیل کارگروهی متشکل از اصلاح‎طلبان که استمراردهنده روابط بین دولت و جریان اصلاحات خواهد بود، از جمله مهم‌ترین دستاوردهای این نشست محسوب می‎شود. منبع: روزنامه ایران،1397،7،14گروه اطلاع رسانی**1893**2002            "}