{"onTitr":" در نیمه نخست سال جاری:    ","titr":" بیش از 23 هزار تن مواد خام پروتئینی در ری فرآوری شد","describe":" شهرری- ایرنا- رئیس اداره جهاد کشاورزی شهرستان ری گفت: 23 هزار و 190 تن مواد خام پروتئینی از جمله گوشت قرمز و سفید طی نیمه نخست سال جاری در کشتارگاه ها و کارخانجات این شهرستان فرآوری شد.", "text":"محمد عباسی روز چهارشنبه در گفت و گو با خبرنگار ایرنا اظهار داشت: سهمیه سالانه شهرستان ری در بخش بسته بندی و فرآوری 24 هزار تن در استان تهران پیش بینی شده بود که در شش ماهه نخست سال چندین برابر تعهد خود را انجام داده است.وی تصریح کرد: هم اکنون 70 درصد از محصولات کشاورزی استان تهران در شهرستان ری فرآوری می شود که از این لحاظ دارای جایگاه برتر در استان است.عباسی با اشاره به اینکه از ابتدای سال جاری تاکنون سه واحد بسته بندی مواد پروتینی در شهرستان ری راه اندازی شده است، اظهار داشت: 150 نفر به صورت مستقیم در این سه واحد بسته بندی مشغول به فعالیت شده اند.وی یادآور شد: کشتارگاه، بسته بندی تخم مرغ، تولید و فرآوری تولیدات جانبی خوراکی (انسان و دام)، بسته بندی گوشت قرمز، سردخانه ثابت زیر صفر درجه، پاک کردن و بسته بندی سبزیجات، حبوبات، غلات و برنج از جمله صنایع تبدیلی و تکمیلی کشاورزی فعال در این شهرستان هستند.شهرستان ری با 11 هزار و 500 هکتار از اراضی کشاورزی ، سالانه در حدود 850 هزار تن محصولات کشاورزی و زراعی را تولید می کند. این شهرستان دارای رتبه اول در تولیدگندم، ذرت علوفه ای، صیفی جات، شیر و رتبه دوم را در تولید تخم مرغ در استان تهران دارد.3218/6003            "}