{"onTitr":"","titr":" طرح پیش‌فروش لوازم خانگی","describe":" تهران- روزنامه حمایت درسه شنبه در گزارشی از امروز طرح پیش‌فروش لوازم خانگی در پی افزایش نوسان قیمت‌ها اجرایی می شود.", "text":"«افزایش نامتعارف قیمت ها» و «عرضه قطره چکانی» دو ویژگی بازار لوازم خانگی در چند ماه گذشته بوده است و مصوبات ستاد تنظیم بازار نیز نتوانست این وضعیت را بهبود ببخشد. قیمت لوازم خانگی به گفته فروشندگان از ابتدای امسال تاکنون حدود 60 درصد افزایش داشته و در حال حاضر افزایش قیمت ها در این بازار از ماه و هفته به روزانه تبدیل شده است. این وضعیت قدرت خرید متقاضیان را کاهش داده تا جاییکه بیشتر از خرید و فروش، پرس و جو انجام می شود. از سویی دیگر تولیدات این بخش نیز در وضعیتی مبهم و نامشخصی قرار گرفته و در رکود است. در این شرایط روز گذشته منابع رسمی از طرح پیش فروش «نقدی و مشارکتی» لوازم خانگی خبر دادند. بر این اساس طرح فروش 160 مدل محصول لوازم خانگی از صبح امروزآغاز خواهد شد. بر این اساس مصرف‌کننده می‌تواند با مراجعه به سایت و واریز وجه محصول خریداری شده، رنگ، مدل و شرایط زمانی تحویل را تعیین کرده و چنانچه تولیدکننده نتواند در موعد مقرر به تعهد خود عمل کند، مشمول 25 درصد جریمه ماهانه خواهد بود.در ماه‌های اخیرافزایش چشمگیر قیمت لوازم خانگی و همچنین کاهش عرضه این محصولات از سوی تولیدکنندگان بارها خبر ساز شده است، تا جایی که در اواسط مرداد ماه و در پی افزایش 40 درصدی قیمت لوازم‌خانگی و فروش قطره چکانی در این بازار، ستاد تنظیم بازار مصوب کرد تا کارگروهی برای کنترل و رصد وضعیت بازار لوازم خانگی تشکیل دهد و به تولید کنندگان برای تامین و بهبود این وضعیت مهلت 15 روزه داد. همچنین برای پیشگیری از احتکار و انبار لوازم خانگی، مقرر شد دوره زمانی کوتاهی برای فعال شدن ضمانتنامه در نظر گرفته شود. به این ترتیب در صورت عدم استفاده از لوازم خانگی، در دوره زمانی مقتضی پس از فروش، گارانتی کالا ابطال می‌شود. اما در نهایت نوسانات نرخ ارز باز هم بازار را آشفته کرد و هیچ یک از این اقدامات برای کنترل بازار لوازم خانگی کارساز نبود. تولید کنندگان و فعالان این بازار افزایش نرخ ارز و مشکلات ترخیص کالاها از گمرک را دلیل این مشکلات عنوان می کنند.  گزارش ها نشان می دهد حدود 70 درصد بازار لوازم خانگی وارداتی است و بر این اساس نوسانات نرخ ارز تاثیرات زیادی در این بازار داشته است.    جزییات طرح پیش فروش «نقدی و مشارکتی»با مجوز ستاد تنظیم بازار، تولیدکنندگان می‌توانند بر اساس ضوابط سازمان حمایت اقدام به پیش‌فروش لوازم خانگی کنند.  این طرح از امروز آغاز و به مدت محدودی ادامه دارد به نحوی که برای هر کالایی که سقف فروش پُر شود، سایت بسته شده و مصرف‌کنندگان می‌توانند برای مرحله بعدی، درخواست خود را ثبت کنند. بر اساس این طرح، قیمت به صورت قطعی و با تخفیف نسبت به مدت زمان انتظار مشتری در تحویل کالا، مشمول دو درصد تخفیف می‌شود و اگر متقاضی خواستار تحویل در ماه اول باشد، مشمول دریافت تخفیف نخواهد بود. تولید کنندگان هدف از این طرح را رفع نگرانی مصرف‌کنندگان در خصوص نوسان قیمت‌ها عنوان کرده اند.  آنگونه که اعلام شده تمامی قیمت‌های درج شده برای محصولات عرضه شده در این طرح با هماهنگی سازمان حمایت مصرف‌کنندگان و تولیدکنندگان تعیین شده و قیمت کالاها نیز بر روی سامانه نظارت بر قیمت کالاها و خدمات سازمان حمایت مصرف‌کنندگان و تولیدکنندگان ثبت شده است. امین منانی، از فعالان صنعت لوازم خانگی در نشست خبری گفت: «این طرح پیش فروش با مجوز ستاد تنظیم بازار، از ساعت 10 صبح امروز (سه شنبه) به صورت اینترنتی و با در نظر گرفتن محدودیت «هر کد ملی، یک سبد کالایی» اجرایی خواهد شد. وی افزود: «در طرح نقدی و مشارکتی، انتخاب محصول و پرداخت وجه فقط به صورت اینترنتی است و مشتریان می‌توانند علاوه بر ثبت نام در منزل یا کافی نت ها با مراجعه به نمایندگی ها و عاملان مجاز این گروه صنعتی، در همان نمایندگی ثبت نام و کالای خود را یک ماه پس از ثبت نام دریافت کنند.» وی اضافه کرد: «در طرح مشارکتی، 50 درصد قیمت محصولات اخذ می شود و سود مشارکت 18 درصد است؛ با این تفاوت که در این شیوه قیمت محصول به روز محاسبه خواهد شد.» منانی افزود: «این طرح تا فروش آخرین واحد کالای موجود ادامه خواهد یافت که با تولید مجدد، این روند فروش تمدید خواهد شد.» وی ادامه داد: «قیمت‌های در نظر گرفته شده برای محصولات با هماهنگی سازمان حمایت از مصرف کنندگان و تولیدکنندگان خواهد بود و مطابق قیمت مندرج در سامانه 124 قابل کنترل است.» این فعال صنعتی گفت: «در این طرح 40 قلم لوازم خانگی در 160 مدل ارائه می شود که برخی از مزایای آن «خرید با قیمت قطعی امروز، اطمینان از افزایش نیافتن قیمت ها در آینده، خرید به صورت تضمینی، رفع نگرانی از نبود کالا در آینده، امکان دسترسی به کاملترین سبد لوازم خانگی با فناوری روز جهان، بهره مندی از جریمه دیرکرد تحویل کالا در زمان تحویل به میزان 18 درصد، حمل و نصب رایگان و همچنین هفت درصد جریمه انصراف» است.» وی تصریح کرد: «در شرایط کنونی بازار لوازم خانگی کشور که شاهد خروج رقبای خارجی به دلیل محدودیت‌های ایجاد شده ناشی از تحریم‌ها و ترک بازار از سوی آنها هستیم، مصرف کنندگان بیشترین زیان و دلالان بیشترین سود را می برند.» وی ادامه داد: «گاهی اوقات دلال‌ها برندهای خارجی را با قیمت‌های بین 50 تا 100 درصد بالاتر به مصرف کنندگان می فروشند.» به گفته منانی، این طرح با همکاری بانک صادرات اجرا می شود و در هر روز مبالغ جمع آوری شده صرف ثبت سفارش قطعات خواهد شد؛ با این حال اکنون مواد اولیه مورد نیاز برای تحویل های اولیه در انبارهای شرکت موجود است. وی تاکید کرد: «این طرح برای نخستین بار است که در صنعت لوازم خانگی اجرایی می شود و نگرانی مردم از تامین و وجود کالا و افزایش قیمت‌ها را به حداقل خواهد رساند.» منانی گفت: «مشتریان می‌توانند با ثبت نام در سایت، تاریخ تحویل کالای خود را نیز مشخص کنند تا در زمان مقرر در درب منزل تحویل شود.»حذف واسطه ها از بازار لوازم خانگی با اجرای این طرح امیدواری مصرف کنندگان برای کاهش قیمت ها و حذف واسطه ها در بازار لوازم خانگی بیشتر شده است. یکی از متقاضیان خرید لوازم خانگی که برای تهیه جهیزیه به بازار آمده بود با اشاره به افزایش لحظه ای قیمتها در این بازار گفت: امیدواریم با اقدامات مقتضی شرایط برای خرید تسهیل شود.  فعالان صنف لوازم خانگی نیز با انتقاد از عرضه قطره چکانی واردکنندگان وتولیدکنندگان می گویند این طرح تا حدودی می تواند رونق به بازار لوازم خانگی بازگرداند.  در حال حاضر قیمت یخچال فریزرهای ایرانی از پنج میلیون و 500 هزار تا 16 میلیون تومان و معادل خارجی آن از 16 میلیون تا  30 میلیون تومان در بازار عرضه می‌شود که برخی مدل‌ها تا 45 میلیون تومان هم فروخته می‌شود. ماشین لباسشویی نیز به طور میانگین از چهار میلیون تا 15 میلیون تومان قیمت دارد. گاز فردار ایرانی  از یک میلیون و 500 هزار تا سه میلیون و 500 هزار تومان و گاز خارجی تا 15 میلیون تومان نیز در بازار فروخته می‌شود. جاروبرقی از 500 هزار تومان تا پنج میلیون تومان عرضه می‌شود. چرخ گوشت هم در برندهای مختلف به طور میانگین از 480 هزار تا یک میلیون و 500 هزار تومان قیمت دارد. آبمیوه‌گیری بسته به کارایی‌های مختلف از  350 هزار تا دو میلیون تومان در بازار لوازم خانگی مشاهده می‌شود.  طرح پیش فروش لوازم خانگی اگرچه شاید بتواند تا حدودی وضعیت بازار را بهبود بخشد اما بهبود شرایط موجود در گرو تثبیت بازار و ثبات نرخ ارز است. روزنامه حمایت7247/            "}