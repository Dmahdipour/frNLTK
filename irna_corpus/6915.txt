{"onTitr":"","titr":" سرشماری کلنی های عسل البرز آغاز شد","describe":" کرج-ایرنا-  مدیر امور طیور و زنبور عسل معاونت بهبود تولیدات دامی جهاد کشاورزی البرز گفت که سرشماری از زنبورستان های این استان همزمان با سراسر کشور از امروز شنبه  آغاز شد.", "text":"مجتبی تقی زاده در گفت وگو با خبرنگار ایرنا افزود: هر ساله در اوایل فصل پاییز نسبت به سرشماری سالانه زنبورستان ها در کل کشور به صورت همزمان اقدام می شود.  وی اظهار داشت: در این فرایند داده آزمایی مربوط به فعالیت زنبورستان ها و تولیدات محصول اصلی عسل و سایر فرایندهای جانبی مورد پایش قرار می گیرد.تقی زاده گفت: علاوه بر این، مباحث مربوط به اصلاح نژاد ملکه های زنبور عسل و نحوه تامین آن توسط بهره برداران اقدام می شود که این سرشماری سالانه به مدت 2 هفته ادامه می یابد.وی  اضافه کرد: سال گذشته حدود 57 هزار کلنی زنبور عسل در البرز سرشماری شد که میزان استحصال عسل آن ها  286 تن بود ضمن آنکه مقادیر قابل توجهی فرآورده های جانبی در این زنبورستان ها  تولید شد.  وی از جمله این فرآورده های جانبی را ژل رویال به مقدار 23 کیلوگرم، 424 کیلوگرم گرده گل، 1367 کیلوگرم موم و 133 کیلوگرم بره موم عنوان کرد.  مدیر امور طیور و زنبور عسل معاونت بهبود تولیدات دامی جهاد کشاورزی البرز گفت: بر اساس سرشماری سالانه زنبورستان ها که اواخر شهریور ماه و اوایل مهرماه سال 1396 انجام شد در این استان 678 بهره بردار زنبور عسل با اشتغال 709 نفر آمارگیری شدند که پارسال  در مجموع دارای 53 هزار و 414 کلنی مدرن و 70 کلنی بومی زنبور عسل بودند.  وی اضافه کرد: استان البرز به لحاظ تعداد کلنی ، جمعیت زنبور و تولید زنبورستان ها در کشور رقم قابل توجهی را به خود اختصاص نمی دهد اما  به لحاظ زنبوردارها و کیفیت زنبورداری (دانش فنی و فناوری در تولید) و محصول کیفی عسل جایگاه خوبی دارد به طوریکه در 5 سال گذشته 2 دوره زنبوردار نمونه کشور از البرز انتخاب شد. تقی زاده با بیان اینکه  عسل تولیدی البرز قابلیت صادراتی  دارد، افزود: به همین دلیل امسال از محل تسهیلات بهین یاب در مجموع پنج طرح با اعتباری معادل 1025 میلیون ریال و از منابع سامانه کارا 19 طرح با اعتباری معادل 11 هزار و 350 میلیون ریال تسهیلات پرداخت کردیم.مدیر امور طیور و زنبور عسل معاونت بهبود تولیدات دامی جهاد کشاورزی البرز، تولید ملکه با کیفیت برای مدیریت تولید تخم در هر کلنی  و تامین ژن مورد نیاز و سایر فرآورده ها اعم از ژل رویال، گرده گل، موم وبره موم را از مهم ترین تولیدات در این بخش دانست. تقی زاده بیان داشت:  اکنون تعدادی  واحد پرورش ملکه در استان فعال هستند که ظرفیت کافی برای تولید ژن لازم را داشته و می توانند اصلاح نژاد را برای تولید ملکه زنبورستان ها انجام دهند.« وجود مراتع سرسبز و تنوع پوشش گیاهی به ویژه در شهرستان طالقان و محور کرج - چالوس موجب شده تا کیفیت عسل استان البرز در سطح مطلوبی قرار گیرد.»مدیر امور طیور و زنبور عسل معاونت تولیدات دامی جهاد کشاورزی البرز گفت: برخی زنبورداران  قواعد و چارچوب  کوچ را رعایت نمی کنند که این امر به صنعت زنبورداری آسیب  وارد می کند.وی تاکید کرد که زنبور داران قبل از کوچ می بایست به جهاد کشاورزی مراجعه کرده و گواهی بهداشتی را از  دامپزشکی مبدا دریافت کنند و این درخواست را به مدیریت جهاد مقصد ارایه کرده و موافقت شهرستان مقصد را برای استقرار زنبورستان شان در مقطع خاصی کسب کنند.  تقی زاده ادامه داد: اگر این قواعد رعایت نشود احتمال مشکل قضایی و غیره برای زنبورداران  دور از انتظار نیست . وی از تمام زنبورداران کوچ رو که در مسیر کوچشان خواستار استفاده از پتانسیل استان البرز هستند ، خواست  که به طور حتم ضوابط مربوط به مختصات زنبورستان ها را رعایت کنند.  مدیر امور طیور و زنبور عسل معاونت بهبود تولیدات دامی جهاد کشاورزی البرز از مردم خواست تا برای تهیه عسل با کیفیت به مراکزی مانند تشکل های بهره برداران مراجعه کنند.« هر ساله بین 50 تا 100  زنبورستان مهاجر بخشی از دوره فعالیتشان را در البرز سپری می کنند.»6156/ 6155            "}