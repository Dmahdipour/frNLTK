{"onTitr":" معاون وزیر بهداشت:    ","titr":" خیریه های حوزه سلامت از موازی کاری اجتناب کنند","describe":" زنجان - ایرنا - معاون حقوقی و امور مجلس وزارت بهداشت، درمان و آموزش پزشکی گفت: رقابت در بین خیریه های حوزه سلامت امری پسندیده محسوب می شود، اما وجود این مساله منوط به برنامه ریزی بهینه است تا از موازی کاری جلوگیری شود.", "text":"به گزارش ایرنا، دکتر ابراهیم گلمکانی روز دوشنبه در نشست مشترک کمیسیون بهداشت و درمان مجلس شورای اسلامی با مسئولان دانشگاه علوم پزشکی و خدمات بهداشتی درمانی و خیریه های حوزه سلامت استان افزود:حوزه معاونت اجتماعی دانشگاه های علوم پزشکی در کنار مجمع خیرین سلامت طوری سیاستگذاری کنند که این مسائل ایجاد نشود.وی اظهارداشت: سلامت، حوزه بسیار گسترده ای را شامل می شود و سیاست های کلی نظام و برنامه پنجم توسعه جلوگیری از تحمیل هزینه های بالا در این حوزه بر مردم است. گلمکانی افزود: حدود 60 درصد هزینه های سلامت بر عهده مردم بود که با همت و تلاش انجام شده هم اکنون این میزان به 38 درصد رسیده است که در برنامه ششم توسعه انتظار می رود این رقم به 25 درصد برسد.این مسئول ادامه داد: هم اکنون بیماران زیادی در کشور وجود دارد که منتظر سخاوت خیران هستند و بر این اساس رسیدن به اهداف ترسیم شده وزارت بهداشت، درمان و آموزش پزشکی بدون مشارکت خیران امکان پذیر نیست.وی ابراز کرد: طی بازدید انجام گرفته از تمامی بخش های بیمارستان ولی عصر(ع) شهر زنجان این موضوع به خوبی نمایان بود که ساخت بخش ها و تجهیز بیمارستان با مشارکت خیران انجام شده است که این نگاهی نو در حوزه سلامت است. معاون حقوقی و امور مجلس وزارت بهداشت، درمان و آموزش پزشکی گفت: این نوع رویکرد بسیار اثربخش است چرا که ورود خیرین برای خدمتگزاری و ارائه خدمات لازم به بیماران به وضوح قابل مشاهده بود و نمود این مساله بارز نیز در مهرانه ( انجمن حمایت از بیماران سرطانی) شهر زنجان جریان داشت.وی یادآوری کرد: طبق گزارش های اعلام شده بخش دوم انجمن حمایت از بیماران سرطانی(مهرانه) در دست ساخت است که با بهره برداری کامل این انجمن در کشور بی نظیر است.این مسئول خاطرنشان کرد: نکته مهم سرمایه این مرکز اعتماد مردمی است و دغدغه ای که رهبر معظم انقلاب مبنی بر اینکه مردم نگرانی غیر از رنج بیمار نداشته باشند این مهم بخوبی نمود دارد و این نوع تفکر و کار ارائه شده در سطح بین المللی است که می تواند در تمامی کشور نیز تسری یابد.به گزارش ایرنا، کمیسیون بهداشت و درمان مجلس شورای اسلامی روز دوشنبه برای بازدید از ظرفیت های حوزه سلامت و نشست با مسئولین دانشگاه و خیریه های حوزه سلامت به استان زنجان سفر کرده اند.9646/6085            "}