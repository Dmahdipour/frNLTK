{"onTitr":"","titr":" نظر مثبت فیفا درباره مطالبات ایران","describe":" تهران - ایرنا - «حمیدرضا آصفی» مشاور بین الملل فدراسیون فوتبال گفت: رئیس فدراسیون جهانی فوتبال (فیفا) نظر مثبت خود را در خصوص پرداخت بخشی از معوقات فدراسیون فوتبال ایران اعلام کرد.", "text":"به گزارش روز سه شنبه ایرنا از فدراسیون فوتبال، آصفی در خصوص ملاقات روز گذشته «مهدی تاج» رییس فدراسیون فوتبال با «جیانی اینفانتینو» رئیس فدراسیون جهانی فوتبال، اظهار داشت: در پایان جام جهانی 2018 از فیفا درخواست کردیم که بخشی از درآمدهای معوقه فدراسیون فوتبال ایران را پرداخت کند تا بتوانیم به منابع لازم دسترسی داشته باشیم.وی افزود: همچنین موضوع میزبانی از مسابقات جام جهانی فوتسال 2020 از دیگر مسائل حائز اهمیت بود که دنبال می شد. بر همین اساس حدود یک ماه پیش درخواست ملاقات با رئیس فدراسیون جهانی فوتبال را ارائه دادیم که خوشبختانه ملاقات رییس فدراسیون فوتبال ایران و من با اینفانتینو صورت پذیرفت.آصفی در تشریح دستاوردهای این نشست، گفت: خوشبختانه با نظر موافق اینفانتینو مقرر شد بخشی از اعتبارات موجود ما برای مصارف جاری مثل مسابقات تدارکاتی و موارد دیگر مورد استفاده قرار گیرد. پیش از این فیفا در پرداخت مطالبات کی روش کمک های مشابهی از طریق اعتباراتی که داشتیم انجام داده بود و خوشبختانه باز هم شاهد همکاری فدراسیون جهانی فوتبال در این زمینه هستیم.مشاور بین الملل فدراسیون فوتبال با اشاره به جایگاه فوتسال ایران در جهان و امکانات موجود، گفت: معتقدیم جمهوری اسلامی ایران شایستگی میزبانی مسابقات 2020 فوتسال را دارد. البته ایران رقبایی خواهد داشت و شرایط تمامی کشورهایی که درخواست میزبانی دارند در این نشست مطرح شد، اما هیچ گونه تصمیم گیری صورت نگرفت و پاسخ مثبتی یا منفی اعلام نشد.وی افزود: فیفا اعلام کرد در جلسات بعدی در مورد میزبانی جام جهانی فوتسال 2020 تصمیم گیری می کند و کارشناسان در حال بررسی شرایط کلیه کشورهای درخواست کننده برای میزبانی هستند. ورزشی**3783**1584            "}