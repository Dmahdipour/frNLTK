{"onTitr":" به بهانه روز روستا؛    ","titr":" خودباوری به روستاهای گلستان جان می دهد","describe":" گرگان - ایرنا - بیش از هزار روستای گلستان در فراز و نشیب های تاریخی خود و با تلاش بی وقفه و یا تعلل در بهره برداری از ظرفیت ها و توانمندی ها به سرنوشت های متفاوتی دچار شده اند که بازتاب آن برای برخی مهاجرت های گسترده و متروکه شدن و برای تعدادی دیگر شکوفایی و رونق اقتصادی است.", "text":"به گزارش خبرنگار ایرنا، برخی روستاهای استان گلستان این روزها به بنگاه های بزرگ اقتصادی تبدیل شده و با تمرکز فراوان بر تولید یک یا چند محصول خاص به دنبال پیدا کردن نام و نشانی در گستره ملی و حتی جهانی برای خود هستند.تقویت ساختارهای محلی، کمک به رشد استعدادها و ظرفیت ها و بهره وری حداکثری از منابع خدادادی این روستاها را به جلوه گاهی از رونق آفرینی و درآمدزایی برای بومیان تبدیل کرده و با چرخاندن سیکل مهاجرت زمینه را برای بازگرداندن به 'شهر رفته ها' فراهم آورده است. نمونه این روستاها در گلستان متعدد و بهترین گزینه ها برای الگوسازی در اندازه های محلی و ملی است. یکی از این روستاها وامنان در شهرستان آزادشهر است؛ روستای بی رمقی که ساکنانش با کاشت گندم و جو به سختی روزگار گذرانده و امرار معاش می کردند و جوانانش هم آینده ای جز مهاجرت به شهرها برای خود متصور نبودند. شاید بخت با آن ها یار بود که یکی از اهالی به فکر کشت زغفران افتاد و با کاشت طلای سرخ در گوشه ای از باغچه خانه اش، مسیر اقتصاد روستا را تغییر داد.محصول و درآمد مناسب اهالی را وادار کرد به جای کاشت غلاتی که درآمدش به زحمت درو و جمع آوری اش نمی ارزید ، کاشت محصول جدید را امتحان کنند که نتیجه آن توسعه کاشت زعفران به بیش از 150 هکتار زمین این روستا است. اهالی وامنان با کاشت زعفران به درآمدهای بالایی رسیدند و علاوه بر ایجاد انگیزه در حفظ جوانان برای حضور در روستا، افراد مهاجرت کرده را هم ترغیب به دست کشیدن از زندگی شهری و بازگشت به روستا کردند. وامنان حالا آن روستای بی نام و نشان 15 سال قبل نیست؛ زعفران این روستا آرام آرام در حال تبدیل شدن به برندی جهانی است که از رقیبان داخلی اش سبقت گرفته و می خواهد به ویترین بازارهای اروپایی برسد. دیگر نمونه تحول آفرینی را باید در روستای عطاآباد آق قلا جستجو کرد. روستایی با آمار بیکاری و اعتیاد فراوان و سیل جوانان مهاجرت کرده به شهرها و استان های دیگر که رنگ و بویی از امید و زندگی نداشت و آرام آرام در حال تخلیه و متروکه شدن بود. جرقه تحول این روستا از ذهن یک جوان عطاآبادی در کارگاه مبل سازی تهران زده شد. این جوان که در طراحی و ساخت مبل به مرحله استادی و تبحر فراوان رسیده بود به فکر افتاد که می تواند همین کارها را در زادگاه خود انجام دهد و به جای خریدن رنج غربت و دوری کارگاهش را در روستایش برقرار کند.این جوان با ترس از امکان شکست ایده بلند پروازانه خود به عطاآباد برگشت و در گوشه ای از حیاط خانه شروع به ساختن مبل با آخرین الگوهای جهانی کرد.نتایج این کار باور نکردنی بود؛ روستایی که هر روز شاهد مهاجرت جوانانش به شهرها بود و اعتیاد روح و جسم جوانانش را مثل خوره می خورد و نابود میکرد با به ثمر نشستن ایده ساخت مبل و رونق فروش آن ها، به جایی رسید که هم اینک 200 کارگاه مبل سازی کوچک و بزرگ دارد و دیگر کسی در این روستا نگران اعتیاد و یا شغل جوانانش نیست. این دو نمونه شاخص روستایی گلستان نمونه ای قابل اعتنا و اتکا برای روستاهایی است که به جز چشم داشتن به بودجه های دولتی راه دیگری برای خروج از بحران ها و بهره وری بیشتر از ظرفیت ها برای خود متصور نیستند. روستاهای بسیاری در گلستان وجود دارد که با شاخصه های منحصر به فرد و نادر فقط به تلنگری برای گذر از روزهای سخت و دشوار احتیاج دارند. تا زمانی که چشم یک روستا برای حل مشکلات به بودجه محدود دولتی باشد بی گمان باید آینده ای دور و دراز را برای رفع آن مورد نظر داشت.اکنون بر خلاف گذشته می توان با قاطعیت بیشتری ادعا کرد خودباوری رمز و راز نجات روستاهای گلستان از مشکلات فراوانی است که با آن دست و پنجه نرم می کنند. تقریبا نیمی از جمعیت استان گلستان در روستاها زندگی می کنند که شناسایی ظرفیت های بومی توسط اهالی ، بازپروری و شکوفا کردن آن ها و حرکت به سمت بهره برداری هدفمند و بلند مدت می تواند این روستاها را به مراکزی مهم  و تاثیرگذار برای تولید انواع محصولات و نقش آفرینی برای صادرات به کشورهای دیگر تبدیل کند. ایده صادرات محصول از یک روستای کوچک در گلستان بلند پروازانه است اما نتیجه کاری که در وامنان و عطاآباد انجام شد ما را به سرانجام شیرین این بلندپروازی ها امیدوار می کند. روز روستا مبارک باد.  3091/2729            "}