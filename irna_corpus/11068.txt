{"onTitr":" رئیس شورای شهر دزفول:    ","titr":" تنش زدایی از اهداف شورای اسلامی شهر دزفول است","describe":" دزفول - ایرنا - رئیس شورای اسلامی شهر دزفول با تاکید بر لزوم وحدت مسئولان و مردم برای رفع مشکلات گفت: تنش زدایی از اهداف اصلی شورای اسلامی شهر دزفول است.", "text":"سید مصطفی عظیمی فر روز سه شنبه در جریان دیدار مسئول خبرگزاری جمهوری اسلامی(ایرنا) دفتر دزفول افزود: اتحاد لازمه هر کاری است و شورای اسلامی شهر دزفول تلاش دارد محور وحدت مسئولان باشد.وی با تاکید بر لزوم دوری از حاشیه ها برای خدمات رسانی بهتر به جامعه گفت: رفع مشکلاتی نظیر مرز و تابلوی دزفول و همچنین طرح هایی نظیر برج طاووس و قائم در دستور کار شورای اسلامی شهر دزفول است.رئیس شورای اسلامی شهر دزفول با بیان اینکه مسائل قوم گرایی منسوخ شده اند، اظهار داشت: سال هاست که اقوام مختلفی در دزفول زندگی می کنند و روابط بسیار خوبی با یکدیگر دارند.وی افزود: درحالیکه مرز بین بسیاری از کشورها برداشته شده است ولی همچنان برخی به موضوع مرز بین دزفول و اندیمشک می پردازند که این مباحث به هیچ عنوان زیبنده هردو شهر نیست.عظیمی فر تاکید کرد: بهتر است به جای این مباحث به موضوعات بهتری نظیر راه های خدمات رسانی بهتر به شهروندان پرداخته شود. وی افزود: با گذشت 40 سال از انقلاب و نبود مشکل خاصی نظیر دره یا کوه در مسیر کوی کوپیته، هنوز ساکنان این منطقه از نداشتن تلفن رنج می برند.رئیس شورای اسلامی شهر دزفول با اشاره به وجود ظرفیت های فراوان در این شهر گفت: صنف های مختلفی نظیر خراطان، آهنگران، عطاران و غیره از گذشته های دور در بازار قدیم دزفول فعالیت داشته اند و این شهر را به قطب تجاری منطقه تبدیل کرده بودند.وی افزود: اکنون نیز ظرفیت هایی مانند فرودگاه در شهرستان وجود دارد که سایر شهرستان ها مانند شوش، اندیمشک، گتوند، دهلران و غیره از آن استفاده می کنند.عظیمی فر با اشاره به نقش رسانه ها در رفع مشکلات جامعه گفت: خبرگزاری جمهوری اسلامی به عنوان خبرگزاری رسمی کشور نقش مهمی در تنویر افکار عمومی دارد و می تواند با تهیه و انتشار گزارش های هدفمند و اثرگذار باعث توسعه منطقه شود.وی افزود: شورای اسلامی شهر دزفول تلاش دارد تا به منظور ایجاد ارتباط بهتر با مردم و رفع مشکلات آنها از ظرفیت رسانه های رسمی و ریشه داری مانند ایرنا استفاده کند.به گزارش ایرنا در این دیدار ضمن تاکید بر لزوم تعامل هرچه بیشتر شورای اسلامی شهر دزفول و خبرگزاری جمهوری اسلامی راه های نوین اطلاع رسانی و چالش های فضای رسانه ای شهرستان دزفول مطرح شدند. 3022            "}