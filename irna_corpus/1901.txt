{"onTitr":"","titr":" انور ابراهیم و تلاش برای بازگشت به عرصه قدرت سیاسی مالزی","describe":" کوالالامپور- ایرنا- مالزی که بتازگی از انقلابی آرام و انتخاباتی گذر کرده در هفته آینده بار دیگر شاهد انتخابات میان دوره ای مجلس است که به دلیل حضور انور ابراهیم سیاستمدار کهنه کار مالزیایی در آن برای بازگشت به عرصه قدرت سیاسی، از اهمیت ویژه ای برخوردار است.", "text":"تغییر دولت گذشته ، یکی از رویدادهای امیدبخش مردم مالزی برای آینده‌ای بهتر بود. طیف وسیعی از مالزیایی‌ها به ماهاتیرمحمد اطمینان و اعتماد دارند، اما انتخاب انور ابراهیم به عنوان نخست وزیر آینده از سوی ماهاتیرمحمد و ائتلاف تحت رهبری اش پاکاتان هاراپان در میان برخی از هواداران این ائتلاف و مخالفان این ائتلاف همچنان مورد بحث و بررسی است.دو نام در تاریخ 40 سال گذشته، همواره در عرصه سیاست مالزی مطرح بوده‌اند: ماهاتیر محمد و انورابراهیم. مطرح بودن نام ماهاتیرمحمد طبیعی است، زیرا او بیش از 22 سال نخست وزیر مالزی بوده، اما حضور و شهرت انور ابراهیم در عرصه‌ی سیاسی مالزی از جنس دیگری است. انورابراهیم که از او به عنوان نخست وزیر آینده‌ی مالزی و جانشین ماهاتیرمحمد یاد می‌شود، همواره در رسانه ها در فراز و نشیب سیاسی از وی یاد شده است. وی در شمار معدود سیاستمدارانی است که در طول عمر سیاسی خود چندین بار تغییر حزب داده است. او در دوران جوانی موسس 'جنبش اسلامی جوانان' (AIBM) بود و پس از مدتی به حزب اسلامی راست گرای پاس نزدیک شد. انورابراهیم در دهه‌ی 60 و 70 میلادی یکی از رهبران جنبش اسلامی در مالزی به شمار می‌رفت.در سال 1982، او در چرخشی ناگهانی که هوادارانش را شگفت‌زده کرد، به عضویت حزب حاکم آمنو درآمد. حزبی که مخالف قسم‌خورده‌ی حزب اسلامی پاس تلقی می‌شد. این چرخش حتی ماهاتیرمحمد را نیز شوکه کرد. انور جوانی پراز شور سیاسی بود. او پس از آن که کرسی رهبری جوانان آمنو را به دست آورد، مورد توجه خاص ماهاتیر محمد قرار گرفت. بسیاری  از رسانه های مالزی او را پسر طلایی ماهاتیر قلمداد می کردند.  انور ابراهیم پله‌های ترقی را به سرعت پیمود و به وزارت فرهنگ، جوانان و ورزش رسید. سپس وزیر کشاورزی و پس از آن، وزیر آموزش و پرورش شد. این همه در طی 4 سال روی داد که البته در سایه پشتیبانی ماهاتیرمحمد بود. اما انور پله های ترقی را بازهم طی کرد تا اینکه سرانجام در سال 1993 به عنوان معاون ماهاتیر انتخاب شد. شاید اگر بحران اقتصادی آسیا در سال های 1997 و 1998 شکل نگرفته بود، انور ابراهیم پس از ماهاتیر بر مسند نخست وزیری مالزی می نشست، اما این بحران، نقطه عطفی در روابط ماهاتیر و انور پدید آورد. بحران اقتصادی مالزی صدمات سنگینی به اقتصاد کشورهای پیشروی آسیا از جمله مالزی وارد کرد و شیوه‌ مقابله با آن، موجب بروز اختلاف شدید میان ماهاتیر و انور شد.اختلاف نظر این دو به آنجا رسید که ماهاتیر یک شورای اقتصادی برای مقابله با رکود اقتصادی تشکیل داد، اما از انور که عهده‌دار وزارت دارایی نیز بود، دعوت نکرد. در انتخابات مجمع عمومی آمنو در سال 1998، انور با انتقاد از ضعف دولت در سیاست داخلی هشدار داد: ممکن است ما نیز در شرایط مشابه با اندونزی قرار بگیریم و مردم خواستار تغییر شوند. ما باید پیش از آن که دیر شود، تغییرات را آغاز کنیم. انور و هوادارانش، ماهاتیر در موارد دیگری نیز به چالش کشیدند و صبر و بردباری او را به آخر رساندند.چند ماه بعد، انور از معاونت نخست وزیری و عضویت در آمنو عزل شد. انور پس از آن  جنبشی  را پایه گذاری کرد و با گردآوری هزاران هوادار، خواستار کناره گیری ماهاتیر از قدرت شد . وی مدتی بعد دستگیر شد و همان زمان، شایعاتی در مورد مسایل اخلاقی در موردش  رواج یافت.انور به دو اتهام فساد و مساله اخلاقی محاکمه و به 9 سال زندان محکوم شد. در همان هنگام، ماهاتیر کشور را از بحران اقتصادی رهایی بخشید و پس از چند سال، قدرت را به یکی از شاگردان خود به نام احمد بداوی واگذار کرد.انور در هیچ دوره ای اتهامات علیه خود را نپذیرفت.او پس از خروج زودهنگامش از زندان  به دلیل خوش‌رفتاری و رد اتهامات علیه خود، وارد سیاست شد و پس از مدتی به  عنوان رئیس حزب پی کی آر یا  KeADILan کنونی که همسرش آن را تاسیس کرده بود، برگزیده شد.در انتخابات سراسری 2008، با وجود شتابزدگی ائتلاف باریسان ناسیونال به رهبری نجیب تون رزاق برای برگزاری انتخابات پیش از موعد پایان ممنوعیت فعالیت سیاسی انورابراهیم، احزاب مخالف پیروزی چشمگیری بدست آوردند. احیای مجدد اتهام  اخلاقی بار دیگر انور را در سال 2012 ، او را به دادگاه کشاند اما وی د ر نهایت تبرئه شد. دو سال بعد، دادگاه تجدیدنظر حکم تبرئه را مردود شناخت و انور را به پنج سال حبس محکوم کرد. در نتیجه، او از جریان رقابت‌های انتخابات سراسری چهاردهم به دور ماند و از درون زندان به برنامه ریزی پرداخت. پس از انتخابات سراسری  2013 که نجیب قدرت را حفظ کرد، ماهاتیر در اقدامی ناگهانی از حزب آمنو که از عملکرد نجیب در مورد فساد مالی در پروژه توسعه مالزی واحد حمایت می‌کرد، استعفا داد و در 9 سپتامبر 2016 'حزب بومی متحد مالزی' را ثبت کرد و در راس آن قرار گرفت.  کمتر کسی حضور ماهاتیر محمد 90 ساله را در انتخابات جدی می گرفت، اما او با شکل دهی به ائتلاف پاکاتان هاراپان و تجمیع تمامی مخالفان دولت در زیر یک چتر، موفق به تغییر قدرت در مالزی شد. ماهاتیر محمد پس از موفقیت در چهاردهمین انتخابات سراسری در سال جاری،، با درخواست عفو از پادشاه مالزی، انور را که از اعضای ائتلاف پاکاتان هاراپان بود از زندان آزاد کرد و اعلام نمود که قدرت را به زودی به وی واگذار خواهد کرد. انور ابراهیم  نیز پس از آزادی اعلام کرد که  از ماهاتیر ناراحتی در دل ندارد و آمادگی همکاری با اوست.  اکنون براساس برنامه اعلام شده پاکاتان هاراپان انور درصدد است تا با حمایت و موافقت ماهاتیر بر کرسی نخست وزیری پس از وی بنشیند.از این رو انور در انتخابات میان دوره ای مجلس مالزی که قرار است هفته آینده برگزار شود از حوزه انتخابی پورت دیکسون برای ورود به مجلس نمایندگان مالزی نامزد شد زیرا طبق قوانین این کشور وی برای پیروزی در انتخابات، ورود به مجلس و سپس کسب مقام نخست وزیری باید این مسیر را طی کند.اکنون انور ابراهیم با تمام توان خود وارد رقابت انتخاباتی پورت دیکسون شده است. رقابتی که در ابتدا ساده به نظر می رسید، اما اینک دشوار جلوه می کند. برپایه‌ی نظرسنجی های منتشر شده در رسانه های مالزی، انور آرای هندی‌ها و چینی‌های پورت دیکسون را در اختیار دارد، اما بدست آوردن آرای مالایی‌ تبارها چندان ساده نیست. در انتخابات میان دوره‌ای مجلس گذشته، آرای مالایی‌ها میان سه حزب  آمنو، پاس و پاکاتان هاراپان تقسیم شده بود واین رویداد ممکن است تکرار شود. در روزهای هفته جاری تیم انتخاباتی انور از شنیدن خبر شرکت ماهاتیرمحمد در کمپین انتخاباتی پورت دیکسون برای پشتیبانی از انور شادمان شدند. در این دوره هفت نفر از این منطقه نامزد ورود به مجلس شدند. نخست وزیر معمولا در کمپین انتخابات میان دوره‌ای شرکت نمی کند و تصمیم ماهاتیر برای این کار، یک سنت شکنی تلقی می شود. دلیل این سنت شکنی، شاید نشان دادن ائتلاف قوی میان این دو باشد.  در مجموع اگرچه حزب پی کی آر انور از سال 2008 تاکنون، کرسی پورت دیکسون در مجلس مالزی را در اختیار داشته اما انتخابات میان دوره ای که در روز 13 ماه جاری (21 مهر)  برگزار می شود، این موضوع را باردیگر به امتحان می گذارد .آساق**1599 **1663**            "}