{"onTitr":"","titr":" بارندگی برخی مدارس مازندران و گیلان را تعطیل کرد","describe":" استانها - ایرنا - مدارس تمام مقاطع تحصیلی شهرستان های غرب مازندران و شهرستان املش استان گیلان در نوبت صبح امروز شنبه 14 مهر به دلیل بارندگی شدید تعطیل شد.", "text":"معاون آموزش و پرورش مازندران به خبرنگار ایرنا گفت که مدارس شهرستان های نور، نوشهر، چالوس، رامسر، تنکابن ، عباس آباد و کلاردشت بر اثر بارندگی شدید و آبگرفتگی معابر در نوبت صبح تعطیل است.اسفندیار نظری افزود: هنوز تعطیلی مدارس نوبت عصر قطعی نیست و در صورت تعطیلی اعلام خواهد شد.مدیر آموزش و پرورش شهرستان املش نیز از تعطیلی تمام مدارس ابتدایی شهر املش به دلیل بارش شدید باران خبر داد.    قاسم احمدپور افزود: تعطیلی مدارس متوسطه اول و متوسطه دوم با توجه به آبگرفتگی مسیر عبور دانش آموزان این مدارس، با تشخیص مدیر مدرسه و نیز شورای دبیران انجام می شود. نادر جهان آرای مدیرکل آموزش و پرورش گیلان نیز اظهار داشت: بارش شدید باران موجب تعطیلی مقطع ابتدایی مدارس شهر صومعه سرا در شیفت صبح و همچنین مدارس همه مقاطع تحصیلی دو روستای تمیان و رفتگی این شهرستان شده است.وی اضافه کرد: مدارس مقطع ابتدایی روستایی اطاقور لنگرود نیز امروز تعطیل است.شهرستان های املش و لنگرود در شرق استان و صومعه سرا در غرب گیلان قرار دارند.استان گیلان دارای بیش از 375 هزار دانش آموز است که بر اساس آخرین آمار دریافتی، در افزون بر 20 هزار کلاس درس مشغول به تحصیل هستند.  7291/2007 / 7335/1654            "}