{"onTitr":" دبیر مجمع تشخیص مصلحت نظام    ","titr":" امیدواریم با تدبیر دولتمردان در جنگ اقتصادی پیروز شویم","describe":" شهرکرد- ایرنا- دبیر مجمع تشخیص مصلحت نظام گفت: امیدواریم جنگ اقتصادی دشمن با دست و تدبیر همین دولتمردان پشت سر گذاشته شود و پیروز میدان شویم.", "text":"به گزارش ایرنا، سرلشکر پاسدار محسن رضایی روز یکشنبه در یادواره شهدای عشایری چهارمحال و بختیاری افزود: برای پیروزی در جنگ اقتصادی همه گروه ها و اقشار کشور مسئولیت دارند و همه باید وارد میدان شوند.وی ادامه داد: در مسیر غلبه بر جنگ اقتصادی دشمن به تاسی از آیه های قرآن که منبع عظیم امیدآفرینی است باید به دولتمردان روحیه، امید و انگیزه داد.رضایی با تاکید بر مردمی کردن اقتصاد کشور تصریح کرد: دولت اگر بخواهد در جنگ اقتصادی پیروز میدان شود، باید مردم را توانمند کند.وی الگوگیری از سالهای جنگ تحمیلی را در این راستا ضروری دانست و گفت: ما جوانان نخبه و توانمندی داریم که باید از این ظرفیت بزرگ در عرصه های مختلف بویژه اقتصادی بهره بگیریم و دانشگاه ها، حوزه های علمیه و بسیج باید این مهم را تسهیل کنند.رضایی خاطرنشان کرد: حوزه های علمیه در این میان رسالت بسیار سنگینی در زمینه تبیین جایگاه تولید و فرهنگسازی در خصوص صرفه جویی و تشویق مردم به کار و تلاش برعهده دارند.وی در بخش دیگری از سخنان خود به هجمه های دشمن در خصوص عملکرد ایران در دوران دفاع مقدس اشاره کرد و گفت: به تازگی مستندی از شبکه بی بی سی با عنوان «جام زهر» پخش شد که در آن دستاوردهای ایران و رزمندگان کشور را در سالهای دفاع مقدس زیر سوال برده است.رضایی ادامه داد: در پاسخ به این مستند باید گفت که منطق حکم می کند که شرایط ایران در سالهای آغازین جنگ و پس از آن را بخوبی تحلیل کرد تا بتوان به دستاوردهای رزمندگان در آن دوران پی برد.دبیر مجمع تشخیص مصلحت نظام با بیان اینکه جنگ تحمیلی یک ائتلاف جهانی علیه ایران بود، اظهار داشت: در این جنگ ایران با کمترین نیروی متخصص و تجهیزات و امکانات محدود با مجهزترین کشورهای جهان وارد جنگ شد اما با اتکال ایمان به خدا و نیروی مردمی توانست پیروز میدان شود.رضایی با بیان اینکه دفاع مقدس یکی از بزرگترین و پرافتخارترین نبردهای جهان اسلام و دنیا بود و بدون شک تاریخ در مورد ایثارگری رزمندگان مطالب بسیاری خواهد نوشت.وی، بازپس گیری مناطق اشغال شده، احیای اقتدار و قدرت نظامی و نابودی رژیم بعث و صدام را از دستاوردهای پیروزی ایران در دفاع مقدس برشمرد.فرمانده کل سپاه پاسداران در دوران دفاع مقدس با اشاره به اهمیت قطعنامه 598، تصریح کرد: برخی از روی بدفهمی اهمیت این قطعنامه را درک نکرده اند اما این قطعنامه تدبیری بود که در نهایت دعوا را از بین ایران و عراق به سمت صدام و هم پیمانانش هدایت کرد.رضایی همچنین به فداکاری های عشایر کشور در دوران دفاع مقدس اشاره کرد و افزود: عشایر همواره در طول تاریخ ایران نماد عزت و اقتدار بوده اما یکی از برجسته ترین رویدادهایی که شاهد هنرنمایی این قشر ارزشمند در کشور بودیم، دوران دفاع مقدس بود.وی با بیان اینکه بیش از یکهزار شهید عشایر تقدیم انقلاب اسلامی شده است، خاطرنشان کرد: هیچ هدیه ای ارزشمندتر از تداوم راه، آرمان و هدف شهیدان نمی توان به آنها تقدیم کرد.به گزارش ایرنا، یادواره شهدای عشایری چهارمحال و بختیاری به مناسبت هفته دفاع مقدس و رزمایش سپاهیان محمد رسول الله (ص) با حضور جمعی از عشایر بختیاری استان در مجتمع فرهنگی لاله شهرکرد برگزار شد.چهارمحال و بختیاری دومین جمعیت عشایری کشور را دارد.7363/6021            "}