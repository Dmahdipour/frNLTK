{"onTitr":"","titr":" طرح همیار 123برای نخستین بار در مازندران اجرا شد","describe":" ساری - ایرنا - طرح ابتکاری همیار 123 یا اورژانس اجتماعی همراه با طرح 'با من کتاب بخوان' برای نخستین بار در کشور، در مهدهای کودک استان مازندران اجرایی شد.", "text":"به گزارش روز چهارشنبه خبرنگار ایرنا، این طرح به صورت همزمان در 22 شهرستان و برای حدود 12 هزار کودک حاضر در 900 مهد کودک استان اجرایی شد.مدیرکل بهزیستی مازندران در این باره به خبرنگار ایرنا گفت: ابداع طرح همیار 123 یا اورژانس اجتماعی با استان مازندران بود که هدف از آن ارتقای سطح آگاهی کودکان از حقوق کودک و انواع کودک آزاری است. سعید آرام افزود: بر اساس این طرح برای کودکانی که در مهدهای کودک هستند آموزش های لازم برای مقابله با کودک آزاری و آشنایی با اورژانس اجتماعی و عملکرد آن برگزار می شود تا کودکان نماینده های هم سن و سالهای خود در جامعه باشند. وی همچنین تاکید کرد که بر اساس طرح همیار 123 باید به تمامی تماسهای تلفنی کودکان از سوی ماموران اورژانس اجتماعی پاسخ داده و اقدام شود.مدیرکل بهزیستی مازندران با تاکید بر نقش خط تلفنی 123 به عنوان پل ارتباطی مردم و اورژانس اجتماعی در کاهش آسیب های اجتماعی خاطرنشان کرد: برای نخستین بار در کشور با اجرای طرح همیار 123 در مهد های کودک علاوه بر شناساندن حقوق کودکان به آنها، از ظرفیت کودکان برای آموزش خدمات 123 به خانواده هایشان نیز بهره مند می شویم.    بر اساس آخرین آمار امسال حدود 280 مورد کودک آزاری به اورژانس اجتماعی مازندران اطلاع داده شد که 73 مورد ان مصداق کودک آزاری شناخته شدند. هفته گذشته نیز کودکی سه ساله در یکی از شهرستان های مازندران بر اثر کودک آزاری جسمی مورد ضرب و شتم قرار گرفت که در نهایت جان سپرد. ** با من کتاب بخوان، برای کودکان مازندران مدیرکل بهزیستی مازندران همچنین به اجرای طرح 'با من کتاب بخوان' در استان مازندران اشاره کرد و گفت: این طرح برای نخستین بار در کشور بعنوان پایلوت در مازندران عملیاتی می شود . آرام اظهار کرد: هدف طرح با من کتاب بخوان این است که با بهره گیری از ظرفیت های علمی موسسات تخصصی برای آموزش مهارت های گفتاری و شنیداری و همچنین تشویق کودکان به فرهنگ کتابخوانی در تمامی مهدها اجرا می شود.وی گفت به همین جهت از این پس آموزش خواندن کتاب از مهد های کودک آغاز می شود تا فرهنگ کتابخوانی به عنوان یکی از مهارت های زندگی در کودکان ریشه کند. مدیرکل بهزیستی مازندران با بیان اینکه آغاز کتاب خوانی از سنین پایین یکی از نمودهای توسعه یافتگی اجتماعی، فرهنگی و حتی اقتصادی جامعه است، افزود این طرح نیز به مانند طرح همیار 123 برای تمامی کودکان مهدهای استان اجرا می شود. آرام همچنین گفت این 2 طرح به سازمان بهزیستی کشور نیز برای اجرایی شدن پیشنهاد شده است و اکنون در مرحله تحلیل است اما در مازندران اجرایی شد. 9919/1899            "}