{"onTitr":" مدیر کل حفاظت محیط زیست:    ","titr":" خشکسالی حیات وحش را به مناطق مسکونی سیستان و بلوچستان کشاند","describe":" زاهدان - ایرنا - مدیرکل حفاظت محیط زیست سیستان و بلوچستان گفت: استمرار بیش از 2 دهه خشکسالی در این استان تداوم حیات وحش را در وضعیت بحرانی قرار داده به طوری که ورود آنها برای تامین غذا به مناطق مسکونی افزایش یافته است.", "text":"وحید پورمردان روز یکشنبه در گفت و گو با خبرنگار ایرنا اظهار داشت: خشکسالی چرخه غذایی طبیعت را دچار مشکل می‌کند و به تبع آن شاهد کاهش رشد و نمو گیاهان و زاد آوری جمعیت های جانوری هستیم. وی افزود: با توجه به افزایش ورود حیوانات وحشی به مناطق مسکونی سیستان و بلوچستان ماموران اجرایی یگان حفاظت محیط زیست در تمامی شهرستان های استان با آمادگی لازم به محض اطلاع رسانی مردمی برای زنده گیری و بازگرداندن آنها به حیات وحش اقدام می کنند. مدیرکل حفاظت محیط زیست سیستان و بلوچستان گفت: از اول مهرماه سال جاری تاکنون محیط بانان استان یک قلاده گربه وحشی را از مناطق مسکونی شهرستان زابل، یک قلاده گربه جنگلی را از روستاهای اطراف زاهدان، یک سر تمساح را از روستایی در سرباز و  یک سر تمساح از چاه آب در شهرستان نیکشهر را زنده گیری و در زیستگاههای مناسب رها سازی کردند. پور مردان تصریح کرد: اداره کل حفاظت محیط زیست سیستان و بلوچستان در راستای کاهش اثرات خشکسالی اقدام به احداث آب انبار و آبشخور، لایروبی چشمه ها، توزیع دان و علوفه، نصب تلمبه بادی و آبرسانی سیار به حیات وحش استان کرده است.وی از شهروندان خواست در صورت مشاهده حیات وحش سرگردان و یا آسیب دیده در مناطق مسکونی به سرعت موضوع را به نزدیکترین اداره حفاظت محیط زیست و یا محیط بانی های سطح استان اطلاع رسانی و از اقدام به زنده گیری حیات وحش بدون هماهنگی محیط زیست خود داری کنند. به گزارش ایرنا سیستان و بلوچستان اگر چه از نظر ظرفیت های محیط زیستی دارای ویژگی های خاصی است اما بروز خشکسالی های پیاپی و مشکلات ریزگرد ها، عدم تخصیص حق آبه تالاب بین المللی هامون، قاچاق گونه های حیات وحش از کشورهای همسایه با توجه به مرزی بودن استان، کمبود شدید نیروهای محیط بان و کارشناس در حوزه اداره کل حفاظت محیط زیست، پایین بودن سرانه فضای سبز در شهرهای استان به ویژه زاهدان، گستردگی و تعدد مخاطرات و مشکلات محیط زیست دریایی در جنوب استان و حاشیه نشینی و تبعات منفی اقتصادی، اجتماعی و زیست محیطی این استان را دچار مشکل کرده است.7316 **6081            "}