{"onTitr":"","titr":" آیت الله خاتمی: براندازی نظام حاصل ذهن علیل دشمنان است","describe":" تبریز-ایرنا- عضو مجلس خبرگان رهبری با تاکید بر اینکه 40 سالگی انقلاب اسلامی را باشکوه تر از سال های قبل جشن می گیریم، گفت: براندازی نظام مقدس جمهوری اسلامی حاصل ذهن علیل دشمنان است و در این هدف خود بار دیگر ناکام خواهند ماند.", "text":"آیت‌الله احمد خاتمی روز پنجشنبه در اجتماع 30 هزار نفری گردان‌های بیت‌المقدس و کوثر بسیجیان تبریز، افزود: برخلاف نظر استکبار، انقلاب مردم ایران در 40 سال قبل باعث پرآوازه شدن اسلام در جهان و گسترش آن شد و بدون تردید دشمنان آرزوی لطمه به انقلاب و براندازی جمهوری اسلامی را به گور خواهند برد. وی اظهار داشت: بی‌ تردید دست خدا روی سر این ملت و انقلاب بوده و با هدایت های مقام رهبری و بصریت ملت ضربه ای به مملکت نخواهد رسید، اما باید همه در هر مسئولیتی که هستند به وظایف خود عمل کنند و بدانند در این انقلاب بزرگ چه نقشی دارند.آیت الله خاتمی ، حضور در صحنه را اولین سرمایه جمهوری اسلامی دانست و اضافه کرد: این انقلاب را حضور مردمی در صحنه های مختلف حفظ کرده و مصداق نظام متکی به مردم را به جهانیان نشان داده است. وی با بیان اینکه دشمن تلاش دارد تا با جنگ روانی مردم را از صحنه بیرون کند، تشریح کرد: اما آنها نمی‌دانند مردم ایران یک ملت عاشورایی بوده و صحنه را درک کرده و اردوگاه سیدالشهدا و یزدیان را می‌ بینند و فریاد شکوهمند هیهات من‌الذله شعار همیشگی آنهاست. آیت الله خاتمی یادآور شد: تردید نکنید اردوگاه سیدالشهدا امروز همان اردوگاه نظام اسلامی و ولایت است. وی، دین و توسل و عشق به آل‌الله را سرمایه دیگر انقلاب اسلامی برشمرد و گفت: کدام قدرت می‌ تواند مشابه این تجمع عاشورایی را با شعار لبیک یاحسین(ع) یک جا جمع کند و به راستی این یک سرمایه عظیم است و طبق نظرسنجی‌ها، توسل به اهل بیت در بین جوانان بالا رفته و این جوانان در حفظ و پایداری می ‌توانند کارهای بزرگ انجام دهند.امام جمعه موقت تهران، وجود رهبری هوشیار، فقیه، مخلص، رزمنده و بیدار را سرمایه دیگر نظام اسلامی خواند و افزود: این نظام به برکت وجود چنین سرمایه هایی هرگز شکست نمی خورد و به فضل الهی نظام مسیر صعودی خود را طی خواهد کرد و روز به روز ضد انقلاب، تکفیری ها و آمریکا در شیب سقوط قرار می‌ گیرند.آیت الله خاتمی با اشاره به اینکه در قاموس مومن «نمی‌توانم» راه ندارد، ادامه داد: بر همین اساس این کشور الهی و اسلامی در عرصه‌های مختلف گردنه‌های سخت را با موفقیت پشت سر گذاشته و از آن به سلامت عبور می کند.وی به موضوع مذاکره با آمریکا و ادعای برخی مبنی بر لزوم این مذاکره، گفت: آمریکا حتی یک روز در پی مذاکره نبوده و فقط در پی سلطه است و دروغ می ‌گوید که می‌خواهد مذاکره کند، چه بسا هدف اصلی سلطه بر ایران است.عضو هیات رییسه مجلس خبرگان اظهار داشت: تا چند سال پیش آمریکا حرف از همه گزینه‌های روی میز می‌ زد اما اقتدار نیروهای مسلح و پیشرفت های صنعت دفاعی نشان داد چنین گزینه هایی، گزینه خوبی برای آنها نخواهد بود.آیت الله خاتمی با بیان اینکه رزمایش‌ امروز بسیجیان نماد وحدت ملی و انسجام درونی است، گفت: اختلاف سلیقه در یک جامعه آزاد امری طبیعی است اما نباید اختلاف سلیقه بر اختلاف هدف منجر شود، چون محور این وحدت ولی فقیه بوده و این سرمایه باید پاس داشته شود.به گزارش ایرنا، فرمانده سپاه عاشورا نیز در این اجتماع با بیان اینکه مردم آذربایجان عهدی ناگسستنی با امام خویش و رهبری بسته ‌اند، گفت: آذربایجان بلند و رسا اعلام می‌ کند که «آذربایجان جانباز خامنه‌ای دن آیریلماز».سردار عابدین خرم اظهار داشت: این حضور نماد و نشانه بزرگی از حیات و سرزندگی ملت رشید ایران اسلامی است.وی ادامه داد: بسیجیان از خاستگاه خود یعنی متن مردم جدا نبوده و تمام توان خود را برای خدمت به آحاد مردم به کار خواهند بست.خرم، ساخت و مرمت بیش از 40 خانه محروم، خانه بهداشت و مسجد،  توزیع 14 هزار بسته آموزشی و فرهنگی در بین دانش‌آموزان، ارایه خدمات بهداشتی و درمانی برای 15 هزار خانوار، ارایه خدمات مشاوره‌ای برای هشت هزار نفر و تکمیل 17 طرح آبرسانی شرب  را از جمله خدمات بسیجیان آذربایجان شرقی در قالب رزمایش امروز برشمرد. 3038/518            "}