{"onTitr":"","titr":" صنایع دستی مازندران توان رقابت در بازارهای صادراتی را ندارد","describe":" ساری – ایرنا - رئیس اتاق بازرگانی، صنایع، معادن و کشاورزی مازندران گفت: بالا بودن هزینه های تمام شده برای تولید محصولات صنایع دستی باعث شده تا هنرمندان تنها بر اساس علاقه شخصی به این کار بپردازند و صنایع دستی استان توان رقابت در بازارهای صادراتی را نداشته باشد.", "text":"به گزارش خبرنگار ایرنا، عبدالله مهاجر روز چهارشنبه در آیین گشایش نمایشگاه دائمی صنایع دستی مازندران که در ساری برگزار شد ، افزود: قیمت تمام شده در بازار همواره به عنوان دغدغه های این هنرمندان به شمار می رود و همیشه گریبانگیر کار و فعالیتشان است. وی با اشاره به اینکه هنرمندان صنایع دستی حمایت نمی شوند و لذا قیمت تمام شده تولید کالا در این بخش بالا می شود، گفت: این مساله باعث شده تا هنرمندان صنایع دستی قادر به رقابت در بازار صادراتی نباشند. مهاجر اضافه کرد: با توجه به این شرایط، هنرمندان صنایع دستی تنها بخاطر علاقه شخصی خود در این زمینه کار و تلاش می کنند اما برای مقوله صادراتی هیچ سودی برای استان ندارند. وی معتقد است برغم اینکه مقوله گردشگری در مازندران رشد و شکوفایی خوبی پیدا کرده اما بخش صنایع دستی در توسعه تجارت این استان مغفول و مظلوم مانده است. رئیس اتاق بازرگانی مازندران تاکید کرد: صنایع دستی در صورت استفاده درست و مناسب از آن می تواند نقش آفرین اصل میدان حوزه اشتغال پایدار و اقتصاد کشور و مازندران باشد.صنایع دستی استان مازندران مانند سایر مناطق کشور، پیشینه و سابقه ای چندین هزار ساله دارد . بیش از 72 نوع محصول صنایع دستی هم اکنون توسط هنرمندان این خطه ساخته و برای فروش راهی بازار های کشور و خارج از کشور می شود .رئیس سازمان مدیریت و برنامه‌ریزی مازندران در این ایین با اشاره به اینکه محدودیت های مالی و بودجه ای همیشه و همواره به عنوان پای لنگ اجرای کارها در کشورمان بوده است، گفت: اما برغم تمامی این محدودیت ها اکثر مناطق کشورمان از ظرفیت های خوبی برای ارتقا و پیشرفت برخوردار است. دکتر مفید غلامی راد  افزود: گردشگری، میراث فرهنگی و صنایع دستی پیشانی استان مازندران است و در کنار دیگر محورهای توسعه ای استان از جمله کشاورزی و صنایع ، می بایست به این محور نیز توجه شود . به گفته غلامی به بخش گردشگری در توسعه تجارت مازندران توجه  شده است اما به بخش میراثی و صنایع دستی آن توجهات لازم صورت نگرفته و می توان گفت به نوعی مظلوم و محروم مانده است.در این مراسم نخستین نمایشگاه دائمی صنایع دستی مازندران در ساختمان میراث فرهنگی استان بازگشایی شد. این نمایشگاه در فضایی به مساحت 400 متر و با اعتبار بالغ بر 10 میلیارد ریال برپا شد و در آن تولیدات بومی و محلی استان به نمایش گذاشته شد. در نمایشگاه دائمی صنایع دستی مازندران علاوه بر بازدید رایگان، کلاسهای آموزشی رایگان نیز برگزار می شود که به کارآموزان پس از پایان دوره آموزشی، گواهینامه مهارتی فنی و حرفه ای و کارت هنرمندان صادر می شود. بر اساس آمار بیش از 12 هزار صنعتگر صنایع دستی در استان مازندران فعالیت می کنند که اقلامی همچون لاک تراشی،حصیر بافی، گلیم، چرم، نمد، بافته های ابریشمی، پوستین دوزی، صنایع فلزی، صنایع سنگی، سفال، البسه محلی و سوزن دوزی را تولید می کنند.7335/1899            "}