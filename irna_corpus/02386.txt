{"onTitr":"","titr":" پایگاه منظر فرهنگی و طبیعی باغ شهر جالق سراوان به تصویب رسید","describe":" زاهدان - ایرنا - رئیس اداره میراث فرهنگی، صنایع دستی و گردشگری سراوان گفت: ‌پایگاه جدید منظر فرهنگی و طبیعی باغ شهر جالق شهرستان سراوان در میراث فرهنگی کشور به تصویب رسید.", "text":"به گزارش ایرنا حمزه ندرت زهی روز چهارشنبه در گفت و گو با خبرنگار ایرنا افزود: با پیگیریهای مدیر کل و پس از دفاعیه اداره کل میراث فرهنگی، صنایع دستی و گردشگری استان سیستان و بلوچستان با کسب اکثریت آرا پایگاه جدید منظر فرهنگی و طبیعی باغ شهر جالق سراوان به تصویب رسید.رئیس اداره میراث فرهنگی، صنایع دستی و گردشگری سراوان بیان کرد:‌ این مصوبه در جلسه شورای تخصصی امور پایگاه های معاونت میراث فرهنگی کشور پس از بحث و بررسی کارشناسان عالی رتبه سازمان به تصویب رسیده است.وی گفت: بخش جالق با دارا بودن بیشترین آثار تاریخی، جاذبه ها و مناظر طبیعی در سطح شهرستان سراوان نقش مهمی در صنعت گردشگری این شهرستان داشته و همواره مورد توجه گردشگران داخلی و خارجی بوده است. ندرت زهی افزود:‌ بقعه، قبرستان، تپه، مسجد، مدرسه، سنگ نگاره ها، قلعه و مناظر طبیعی و قنات های پرآب از مهمترین آثار شهر جالق است. وی اظهار داشت:‌ بسیاری از این آثار تاریخی مربوط به دوران پیش از میلاد، اشکانی، ساسانی و دوره اسلامی هستند.رئیس اداره میراث فرهنگی، صنایع دستی و گردشگری سراوان اضافه کرد: تعدادی از این آثار همچون قلعه های شیشه ریز و کوه کن، تپه میر عمر، سنگ نگاره های نگاران و  قلعه های سینوکان در فهرست آثار ملی کشور به ثبت رسیده اند.به گفته ندرت زهی شهر جالق که از چندین محله و بافت قدیمی تشکیل شده است به علت دارا بودن هفت رشته قنات با نخلستان های باشکوه و آثار وابنیه متعدد تاریخی مورد توجه سازمان میراث فرهنگی صنایع دستی و گردشگری قرار دارد. وی گفت: مسیرهای سراوان- ناهوک- نگاران- سینوکان- جالق- کله گان و روستای جهانی کلپورگان از مهمترین مسیرهای گردشگری شهرستان سراوان هستند که پس از جهانی شدن کلپورگان به جمعیت گردشگران و تورهای گردشگری افزوده شده است. رئیس اداره میراث فرهنگی، صنایع دستی و گردشگری سراوان افزود: جغرافی دانان مسلمان در دوره های سوم و چهارم هجری از شهر جالق به نام «جالک» و یکی از شهرهای مهم مکران در منابع خود نام برده اند. شهر جالق مرکز بخش جالق در 70 کیلومتری سراوان واقع شده و مرز مشترک با کشور پاکستان دارد.سراوان در 343 کیلومتری زاهدان مرکز استان سیستان و بلوچستان و جنوب شرق ایران واقع شده است . 7336 **6081            "}