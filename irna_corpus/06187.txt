{"onTitr":"","titr":" 15 رشته صنایع دستی در گلپایگان فعال است","describe":" اصفهان - ایرنا- رئیس نمایندگی میراث فرهنگی ، صنایع دستی و گردشگری گلپایگان گفت: بیش از 15رشته صنایع دستی در این شهرستان فعال است.", "text":"مصطفی قانونی روز یکشنبه در گفت و گوی اختصاصی با خبرنگار ایرنا با اشاره به اینکه  گلپایگان از سابقه ای طولانی در عرصه هنر و صنایع دستی برخوردار است، گفت: هنرمندان این شهرستان  در رشته های مختلف شامل منبت، معرق، مشبک، گره چینی، پیکره تراشی، سبد بافی، میناکاری، نگارگری، گلیم بافی، چرم دوزی، گیوه دوزی، سرمه دوزی، قلم زنی مسگری، سفال و سایر رشته های صنایع دستی فعالیت می کنند.وی با بیان اینکه هنر منبت گلپایگان بیش از دوقرن قدمت دارد گفت: آثار منبت در ضریح ها، در و پنجره ها  و منبر های چوبی قدیمی امامزادگان این شهرستان که بخشی از آن در موزه امامزاده هفده تن گردآوری شده است، مشاهده می شود.  رئیس نمایندگی میراث فرهنگی گلپایگان افزود : اکنون نیز منبت کاری به عنوان یکی از هنرهای اصیل، شاخص و ماندگار در این شهرستان رونق دارد که در سال 1391 به ثبت آثار ملی رسیده است.قانونی با اشاره به اینکه اکنون حدود یکهزار هنرمند صنایع دستی شهرستان گلپایگان در حدود 50 کارگاه خانگی و مغازه عرضه صنایع دستی در شهرستان گلپایگان فعالیت دارند، افزود :هنر صنایع دستی به عنوان یکی از مشاغل خانگی نیز بخصوص برای بانوان منبع درآمد خوبی محسوب می شود.وی عمده ترین مشکل هنرمندان صنایع دستی گلپایگان را بازاریابی برای فروش محصولات دانست و گفت : در این زمینه با برگزاری نمایشگاه، تاسیس بازارچه صنایع دستی در پارگ جنگلی، فراهم کردن زمینه برای معرفی صنایع دستی در نمایشگاه های استانی و برون استانی ، برگزاری دوره های آموزشی و پیگیری برای تاسیس شرکت تعاونی اقداماتی صورت گرفته است .رئیس نمایندگی میراث فرهنگی شهرستان گلپایگان تاکید کرد: اگر مردم ومسئولان هدایا، نیازهای تزیینی و سوغات خود را از میان صنایع دستی ایرانی انتخاب کنند، علاوه بر اینکه مشکل هنرمندان صنایع دستی مرتفع می شود ،این اقدام در رونق بیشتر صنایع دستی این شهرستان نیز تاثیر گذاراست.شهرستان گلپایگان با بیش از 90 هزار نفر در 180 کیلومتری شمال غرب اصفهان قرار دارد.ت/7138 / 6022            "}