{"onTitr":"","titr":" خط خطی‌ها بر دیوار گالری مینا","describe":" تهران- ایرنا- نمایشگاه آثار مانیاد فروتن‌راد، مجسمه‌ساز و کارگردان انیمیشن ایرانی با عنوان «character doodle art» (خط خطی‌های اتفاقی روی کاغذ) از 13 تا 18 مهر در گالری مینا تهران برگزار می‌شود و سپس در دیگر شهرهای بزرگ ایران نمایش داده خواهد شد.", "text":"«doodling» تجربه خط خطی‌های اتفاقی روی کاغذ است که همه، آن را گاهی اوقات امتحان کرده‌اند. اما بعضی از هنرمندان، این خطوط اتفاقی و انتزاعی را از خط خطی‌های زشت و بی‌هدف به یک سبک طراحی خاص تبدیل کرده‌اند که امروزه توجه هنردوستان زیادی را در دنیا به خود جلب کرده است.شاید بتوان یکی از نمونه‌های قدیمی دودل آرت را آثار کیت هرینگ آمریکایی دانست که سال 1981 اولین نمایشگاه خود را در گالری تونی شفرازی (یک دلال معروف آثار هنری با اصالتی ایرانی) در شهر نیویورک برگزار کرد. بعد از او شاید هنرمندان زیاد دیگری، آثاری شبیه به او داشته‌اند و یا به شکل‌های مختلف سعی کرده‌اند دودل آرت کار کنند که مهم‌ترین آنها شاید سم کاکس (مستر دودل) انگلیسی باشد که اخیرا آثارش در شهرهای مختلف دنیا در صفحات مجازی دیده می‌شود.مانیاد فروتن‌راد، مجسمه‌ساز و کارگردان انیمیشن ایرانی که آثار مجسمه شهری و انیمیشن زیادی دارد، سعی کرده است سبک جدیدی از دودل آرت ارائه کند که مختص وی و برگرفته از شخصیت انیمیشنی اوست.این خط خطی‌ها که دارای شخصیت هستند، روزی به انیمیشن‌ها و مجسمه‌هایی تبدیل شوند که پایه آن بر دودل آرت (character doodle art) بنا شده است.این هنرمند ایرانی که فارغ‌التحصیل کارشناسی ارشد رشته انیمیشن از دانشگاه تربیت مدرس تهران است، با برگزاری نمایشگاه‌ها و کارگاه‌های آموزشی متعددی در شهرهای مختلف ایران، قصد دارد این سبک هنر مدرن (مختص به خود) را در ایران بیشتر بشناساند؛ از این رو نمایشگاه‌ها و کارگاه‌هایی با عنوان مجسمه و کاراکتر دودل آرت ( character doodle art) در شهرهای بزرگ ایران برگزار خواهد کرد.این نمایشگاه از تاریخ 13 تا 18 مهر در گالری مینا تهران در حال برگزاری است و سپس در گالری هپتا تهران از 20 تا 25 مهر، گالری ارغوان مشهد از 28 مهر تا 3 آبان، گالری بخارا مشهد از 4 تا 9 آبان، خانه هنرمندان مشهد از 18 تا 28 آبان، گالری اکنون اصفهان از 2 تا 7 آذر، گالری نهاوند تهران از  9 تا 14 آذر، گالری به‌نگار شیراز از 16 تا 21 آذر و گالری ارژنگ اصفهان از 23 تا 28 آذر برگزار خواهد شد.آثار این نمایشگاه همچنین از 30 آذر تا 5 دی در گنجینه فرهنگ و هنر یزد، 7 تا 19 دی در گالری آبان شیراز، 21 تا 27 دی در گالری ایده تهران، 5 تا 11 بهمن در شهر رشت، 19 بهمن تا 1 اسفند در گالری گمان اصفهان، 3 تا 8 اسفند در شهر قزوین و 24 تا 28 اسفند در گالری آیریک تهران به نمایش در می‌آید.فراهنگ **9031 ** 1055            "}