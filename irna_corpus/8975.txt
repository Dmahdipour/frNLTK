{"onTitr":"","titr":" آسیب‌های اجتماعی و خطر ناامنی در جامعه‏","describe":" طلاق، اعتیاد، حاشیه نشینی، بی‌بند و باری و خشونت در جامعه آسیب‌های اجتماعی هستند که در جوامع رو به پیشرفت افزایش چشمگیری یافته است و این‌که چگونه بتوان همراه با رشد چند بعدی، این آسیب‌ها را کنترل کرد و به آن نگاه فوریتی داشت، تدابیر جدی نخبگان و مدیران و کارشناسان خبره را می‌طلبد.", "text":"در این میان مسئولیت‌پذیری همگانی گامی بلند برای مهار این معضل محسوب می‌شود. آسیب‌های اجتماعی مثل یک زخم است که اگر آن را از جریان هوا دور نگهداریم، آلوده و عمیق‌تر می‌شود. راه‌حل رفع آسیب‌های اجتماعی،تلاش برای رفع آنها با خردورزی و بدون حب و بغض است. نمی‌توانیم روی آسیب‌های اجتماعی سرپوش بگذاریم بلکه باید توان علمی خود را بکار بگیریم و علل آن را بشناسیم، سپس ارائه طریق کنیم.** آسیب‌های اجتماعی چیست؟آسیب یا کجروی اجتماعی به هر نوع عمل فردی یا جمعی اطلاق می‌شود که در چارچوب اصول اخلاقی و قواعد عمل جمعی عام رسمی یا غیررسمی جامعه محل فعالیت کنشگران قرار نمی‌گیرد و در نتیجه با منع قانونی و یا قبح اخلاقی و اجتماعی روبرو می‌گردد‎ .‎به همین دلیل کجروان سعی دارند کجروی‌های خود را ازدید ناظران قانون، اخلاق عمومی و نظم اجتماعی پنهان کنند. زیرا در غیر این صورت با تعقیب قانونی، تکفیر اخلاقی و طرد اجتماعی مواجهه می‌شوند.‏آسیب‌های اجتماعی پدیده‌هایی متنوع، نسبی و متغیر هستند. پرخاشگری و جنایت، اعتیاد و قاچاق موادمخدر، طلاق، جرائم مالی و اقتصادی و سرقت نمونه‌هایی از آسیب‌های اجتماعی جامعه امروزی ایران‌اند که کم و کیف آنها برحسب زمان و مکان (یعنی حال نسبت به گذشته و درشهرها نسبت به روستاها) تغییر می‌کنند. بنابراین آنچه امروز در یک جامعة خاص، آسیب یا کجروی تلقی می‌شود ممکن است فردا در همین جامعه و یا همین امروز ولی در جامعه‌ای دیگر به عنوان آسیب یا کجروی شناخته نشود‎.‎ آسیب‌های اجتماعی با وجود برخورداری از تنوع و نسبیت، پدیده‌هایی واقعی و قانونمند هستند. جهل نسبت به آنها نافی آنهانیست. قانونمند بودن آسیب‌ها کنترل‌پذیری آن‌ها را ممکن می‌سازد. بنابراین آسیب‌های اجتماعی قابل درمان و پیشگیری‌اند.میزان موفقیت هر کشور در پیشگیری از آسیب‌های اجتماعی معرف کارایی نظام اجتماعی غالب در آن جامعه است.خوشبختانه در ایران، اکثریت مردم نسبت به آسیب‌های اجتماعی عمده در کشور نظیرطلاق، اعتیاد و قاچاق مواد مخدر، خشونت، بی‌بند و باری ودزدی آگاه بوده و از گسترش روز افزون آنها بیمناک‌ هستند و این امر وظایف دولت را در مقابله صحیح با آسیب‌های اجتماعی سنگین‌تر می‌سازد‏‎. ‎برخی به غلط آسیب‌های اجتماعی را جزو پیامدهای محتوم و غیرقابل اجتناب مدرنیته یا توسعه می‌دانند. درست است که هر تغییری عوارضی دارد و برای توسعه، هزینه پرداخت می‌شود ولی این بدان معنی نیست که هر نوع تغییری را توسعه بدانیم و برای آن هر نوع هزینه‌ای بپردازیم. آسیب‌های اجتماعی که به معنی کژکارکردهای واحدهای جمعی یا کژکرداری‌های افراد است، نه تنها شاخص توسعه نیستند بلکه نشانه‌های بحران‌اند. بنابراین هرچه میزان آسیب‌های اجتماعی درجامعه بیشتر باشد شدت بحران هم بیشتر است. ‏رهبر انقلاب درانتهای سال 95 درجلسه‌ای با مسئولان کشوری، اعتیاد، حاشیه‌نشینی، نقاط بحرانی شهری، فساد اخلاقی و طلاق را پنج اولویت آسیب‌های اجتماعی اعلام کرد و از مسئولان مربوطه خواست که مصوبات جلسه را پیگیری و نتیجه آن را اعلام کنند. ‏براساس این آسیب‌ها در سطح ملی 5ستاد مسئولیت این 5 محور را برعهده گرفتند.‏‎ ‎برای اعتیاد ستاد مبارزه با مواد مخدر، برای حاشیه‌نشینی ستاد سکونت‌‌گاه‌های کشور، برای فسادهای اجتماعی ستاد امر به معروف و نهی از منکر و برای بحث طلاق نیز شورای عالی انقلاب فرهنگی و ذیل آن شورای فرهنگ عمومی در استان‌ها امور وبرای مبحث طلاق مدیریت کار به نمایندگان ولی فقیه و استانداران آن‌ها واگذار شد.‏** خشونت و اعتیاد ‏دکتر حبیب الله مسعودی فرید، معاون امور اجتماعی سازمان بهزیستی، بابیان اینکه خشونت، اعتیاد و طلاق در صدر آسیب‌های اجتماعی هستند،می افزاید: اگر آموزش‌های پیش از ازدواج را عملیاتی کنیم و توسعه دهیم 60 تا 70درصد از تعارضات خانوادگی را می‌توانیم کم کنیم. نزدیک به 47درصد طلاق‌ها در 5 سال اول زندگی رخ می‌دهد و برای همین، روی این موضوع تمرکز داریم. همه زوجینی که می‌خواهند ازدواج کنند باید دوره آموزشی 6 ساعت را سپری کنند.‏معاون امور اجتماعی سازمان بهزیستی، با بیان این مطلب که شرایط اقتصادی و اعمال تحریم‌ها سبب افزایش آسیب‌های اجتماعی در کشور شده است، می‌گوید: دستگاه‌ها باید توجه بیشتری به معیشت و سلامت آحاد جامعه داشته باشند. مهم‌ترین آسیب‌های اجتماعی در شرایط فعلی بحث خشونت، اعتیاد و نبود نگاه سیستمی در برنامه ریزی کشور است که این موارد باید در دستور کاری شورای اجتماعی کشور قرار بگیرد.‏مسعودی فرید با تاکید بر انجام برنامه‌ریزی برای مسائل اقتصادی و آموزشی در کشور، اضافه می‌کند: در حوزه مقابله با آزار و اذیت کودکان باید به خانواده‌ها اطلاع رسانی شود تا نسبت به این موارد آگاه شوند.هرچند به لحاظ آماری، وضعیت آزار و اذیت کودکان در کشور ما نگران کننده نیست، اما اثرگذاری و ماندگاری این نوع آسیب‌ها، بالاست.‏این کارشناس بهزیستی درباره حاشیه نشینی با اشاره به اینکه وظیفه و نگاه بهزیستی به حاشیه نشینی حل آن نیست اظهار می‌دارد: مردم به دلایل مختلف دسترسی به خدمات بهداشتی و آموزشی، رفاهی و امنیت بهتر به سمت شهرها می‌آیند به همین دلیل ما می‌گوییم موضوع حاشیه نشینی وجود دارد و آدم‌ها آن جا زندگی می‌کنند و نمی‌شود از آن چشم پوشید و بچه‌هایی هم که در حاشیه‌ها وجود دارند بچه‌های این کشور هستند و خدمات می‌خواهند.پس آن بخشی که ما می‌توانیم کمک کنیم این است که در روستاها خدمات خود را بیشتر کنیم تا تمایل کمتری برای مهاجرت به حاشیه نشین‌های شهرها وجود داشته باشد.‏عبدالرضا رحمانی فضلی وزیر کشور پیشگیری، درمان، مقابله و صیانت را مراحل مبارزه با مواد مخدر می‌داند ومعتقداست: در حوزه پیشگیری، اجتماعی شدن مهمترین مرحله است. بیش از 20درصد کسانی که پاک می‌شوند دوباره به سمت اعتیاد برمی گردند لذا پیشگیری باید جدی گرفته شود.‌وزیرکشور تاکید می‌کند: جامعه شناختی و ویژگیهای محیطی از دیگر موضوعات مورد توجه در این زمینه است. بیش از 58درصد معتادان شاغل هستند لذا مشاغل آسیب‌پذیر و تاثیر بیکاری نیز باید مورد توجه قرار گیرد.در حوزه درمان اعتیاد بیش از 80درصد کار در کشور توسط مردم و بخش خصوصی انجام می‌شود. ماندگاری در پاکی معتادان پس از ترک و درمان پایین است که البته این امر مختص ایران نیست. سالی 700هزار نفر در کشور مورد درمان اعتیاد قرار می‌گیرند و با این آمار در بازه زمانی 2 ساله نباید معتادی در کشور وجود داشته باشد ولی به دلیل عدم پایداری درمان دوباره درصدی از آنها به سوی اعتیاد برمی گردند.رحمانی فضلی بر فرهنگسازی پذیرش معتادان درمان شده در جامعه تاکید می‌کند و می‌گوید: در سال‌های اخیر با اجرای روش پیمایش علمی شیوع شناسی، میزان شیوع اعتیاد در کشور تا حدودی کاهش داشته اما در مجموع و در بررسی روند 28سال گذشته این موضوع روند افزایشی داشته است.** علت‌های افزایش طلاق ‏محمد روزبهانی جامعه شناس و آسیب شناس اجتماعی ـ معتقداست: طلاق در جامعه در سال‌های اخیر به ویژه در میان قشر جوان رشد چشمگیری داشته که یکی از علت‌های آن ناهمسانی همسری است، به این معنا که بین زوجین تناسبی از نظر سن، تحصیلات و فرهنگ و سایر موارد مشابه وجود ندارد و یکی دیگر از عواملی که می‌توان به آن اشاره کرد، این است که کنترل نظارت اجتماعی بر روی زندگی زوجین کمتر شده است.این جامعه شناس می‌گوید:ریختن قبح طلاق،ارضا نشدن نیازهای عاطفی طرفین، کم رنگ شدن پایبندی به ارزش‌های دینی و اخلاقی، کمبود احساس تعلق به خانواده از جمله عوامل تاثیر گذار در طلاق هستند.روزبهانی تغییر سبک زندگی، غربی شدن جوانان، فرد گرایی و مشکلات اقتصادی را از دیگر عواملی می‌داند که سبب افزایش طلاق در بین جوانان شده است.** قتل خانوادگیاحمد بخارایی جامعه شناس و مدرس دانشگاه- با اشاره به قتل‌هایی که قاتل و مقتول عضو یک خانواده هستند، می‌گوید: بر اساس آمارها در سال 96 حدود 300 مورد قتل خانوادگی رخ داده و این عدد تنها بخشی از آماری است که به طور رسمی ثبت شده است، زیرا در فرهنگ و تفکر بعضی افراد در برخی مناطق کشور و برخی اماکن و محله‌ها و خرده‌فرهنگ‌ها، گزارش قتل‌های خانوادگی، رفتاری هنجار شکنانه تلقی می‌شود و افراد ترجیح می‌دهند این دسته از قتل‌ها پوشیده بماند.‏بخارایی بابیان اینکه فرهنگ ما فرهنگ مصرفی و زیاده‌خواهی است و عادت نکرده‌ایم به حداقل‌ها راضی شویم، می‌افزاید: زمانی که الگوهای فرهنگی و موانع اقتصادی در هم تنیده شوند، برون‌داد آن‌ها وقوع قتل‌های خانوادگی است.‏این جامعه شناس با بیان اینکه «در بین قتل‌های خانوادگی زن‌ها بیشتر نقش مقتول را ایفا می‌کنند و مردها قاتل» ادامه می‌دهد: انتقام‌گیری و تبعیض اجتماعی نیز از دلایلی است که گاهی به قتل‌های خانوادگی منجر می‌شود. در موضوع تبعیض‌ها باید اصلاحات قانونی صورت بگیرد و در بحث انتقام‌گیری نیز پخش آموزش‌های مهارکردن کینه در صدا و سیما و تدریس آنها در در مدارس می‌تواند تاثیرگذار باشد.‏‏** پیشگیری قبل از وقوعسردار دکترسعید منتظرالمهدی معاون سابق اجتماعی نیروی انتظامی می‌گوید: ‌بررسی نیروی انتظامی در خصوص آسیب‌های اجتماعی کشور در سال 95 نشان داده که «خشونت» آسیب اصلی کشور به حساب می‌آید و متاسفانه اگر خشونت و خشم در جامعه‌ای افزایش پیدا کند، میزان نزاع و درگیری بین مردم نیز افزایش پیدا خواهد کرد، این در حالی است که تا چندی پیش اعتیاد به عنوان اصلی‌ترین آسیب اجتماعی جامعه ما به شمار می‌رفت.‏این کارشناس اجتماعی اضافه می‌کند:رسانه‌های بیگانه برای از بین بردن امید، نشاط و شادابی بین مردم با ترویج خشونت و افزایش اضطراب و افسردگی تلاش می‌کنند وبرخی از رسانه‌ها و برنامه‌های داخلی هم از سر دلسوزی به این امر دامن زده اند.‏سخنگوی سابق ناجا تاکید می‌کند: برخی معتقدند که پلیس نباید در مسئله پیشگیری ورود کند، این در حالی است که جنس کار پلیس با آتش نشانی که وظیفه اش ورود پس از وقوع حوادث است متفاوت بوده و پلیس نمی‌تواند مثل آتش نشانی منتظر باشد که جایی آتش بگیرد و پس از آن برای خاموش کردن آتش اقدام کند، اساسا وقتی آتش نشان‌ها به محل وقوع حادثه می‌رسند بخشی از محل در آتش سوخته است و ما معتقدیم قبل از آنکه جایی آتش بگیرد باید اقدام کنیم.** اشتغال در روستامحمدحسین صالحی فرماندار فیروزه درنیشابور با بیان اینکه ایجاد اشتغال در روستاها سبب کاهش آسیب‌های اجتماعی و تقویت بنیان خانواده می‌شود می‌گوید: باید به دنبال بومی سازی مشاغل از طریق شناسایی فرصت‌های منطقه‌ای و ایجاد برندهای شهرستانی از محصولات و تولیدات خودمان باشیم.فرماندار فیروزه تاکید می‌کند: توسعه اشتغال و ایجاد زمینه‌های اشتغال در روستا علاوه بر توانمندسازی زنان، سبب مهاجرت معکوس در روستا خواهد شد که در مقابل آن شاهد کاهش آسیب‌های اجتماعی و تقویت بنیان خانواده خواهیم بود.‏‏** عوامل رشد اعتیاد زناندکتر سلمان قادری عضو انجمن مددکاران ایران با بیان اینکه بی خطر و بی‌عوارض دانستن برخی از مواد از جمله مصرف شیشه برای لاغری از جمله باورهای غلطی هستند که افراد را به سمت مصرف و اعتیاد سوق می‌دهند می‌گوید:بدون شک اعتیاد مساله‌ای اجتماعی است و موضوع پیشگیری و آگاه سازی بانوان در کشور از جمله کارهای مهمی است که باید برای مقابله با رشد اعتیاد در این قشر از جامعه مورد توجه قرار بگیرد.‏عضو انجمن مددکاران اجتماعی ایران با اشاره به این که بسیاری از مردم ایران از اقشار مختلف به نوعی درگیر با اختلالات روحی و روانی هستند، اضافه کرد: افزایش اختلالات روحی و روانی و گسترش افسردگی در میان مردم کشور می‌تواند عامل موثری بر رشد اعتیاد در کشور به شمار آید وبدون شک افزایش شادی در بطن جامعه و وجود سرگرمی‌های کافی برای جوانان در داخل کشور می‌تواند احتمال ابتلا به اعتیاد را در میان مردم کاهش دهد.‏‏** 20 درصد معتادان تحصیلات عالیه دارندحمیدرضا صرامی مشاور دبیرکل ستاد مبارزه با مواد مخدراز تمایل 17درصدی افراد 15تا 64 ساله به مصرف مواد مخدر خبر می‌دهد و اضافه می‌کند: همچنین 27 درصد از افراد 15 تا 64 سال نسبت به مصرف مواد مخدر نگرش مثبت دارند.‏این کارشناس مبارزه با موادمخدر با بیان اینکه 65درصد از همسرآزاری‌ها، 55درصد از طلاق‌ها،30درصداز کودک‌آزاری‌ها و 25درصد از قتل‌های عمدبه اعتیاد مرتبط است، می افزاید: 23درصد از خشونت‌ها و نزاع‌ها، 20درصد از جرائم منکراتی و 10درصد از جرائم مالی نیز به نوعی با مصرف مواد مخدر مرتبط هستند.‏صرامی با مطرح کردن این پرسش که چرا حل معضل اعتیاد از منظر رهبر انقلاب از اولویت برخوردار است؟ اظهار می‌دارد: 20درصد از مصرف کنندگان مستمر مواد مخدر از میان تحصیل کردگان، فوق دیپلم تا دکتری هستند. همچنین 87درصد از مصرف کنندگان نیز افراد دارای شغل رسمی یا کاذب هستند. ‏به گفته صرامی 156هزار نفر از مصرف کنندگان مواد مخدر از میان 2 میلیون و 800 هزار نفر آنها، زنان و دختران هستند. همچنین با توجه به ورود افراد مجرد و متاهل به این حوزه نشان می‌دهد همه اقشار و گروه‌ها آسیب پذیرند. ‏‏** همکاری مردمی و تمام بخشیانوشیروان محسنی بند پی سرپرست وزارت کار و تعاون و رفاه اجتماعی با بیان اینکه کاهش آسیب‌های اجتماعی نیازمند همگرایی و همکاری مردم و تمام بخش‌های تاثیر گذار است می‌گوید:آسیب‌های اجتماعی ماهیت چند وجهی دارند و باید با بومی سازی و استفاده از توان همه مسئولان و دستگاه‌های اجرایی ذیربط و خیران برای کاهش آنها تلاش کرد و رفع آنها بدون مشارکت مردم امکان پذیر نیست.وی اعتیاد راسرمنشاء بخش اعظم آسیب‌های اجتماعی در کشور می‌داند و می‌افزاید:با وجودتوجه به مقوله سلامت جسمی در سال‌های گذشته به سلامت اجتماعی توجه کافی نشده و مهمترین نتیجه آن افزایش آسیب‌هایی مانند کودکان کار، اعتیاد و طلاق است.فاطمه عباسی رئیس مرکز توسعه و پیشگیری و درمان اعتیاد سازمان بهزیستی کشور با اشاره به اینکه علل و عوامل آسیب‌های اجتماعی با راه‌اندازی سامانه رصد آسیب‌ها قابل تعیین است اضافه می‌کند: مطالعه کجروی‌ها، انحرافات و آسیب‌های اجتماعی به ریشه‌یابی علل بروز آنها می‌پردازد، افزود: اگر به موقع در این حوزه مداخله انجام ندهیم، این مسائل در فرهنگ ما رسوخ پیدا می‌کند و جزیی از شخصیت فردی و اجتماعی ما می‌شود. در سال‌های اخیر با افزایش شیوع و بروز آسیب‌های اجتماعی در کشور روبرو بوده‌ایم.‏پرویز افشار، سخنگوی ستاد مبارزه با مواد مخدر نیز با بیان اینکه سامانه رصد آسیب‌های اجتماعی در کشورهای دیگر نیز به شکل شبانه روزی مشغول فعالیت است، می‌افزاید: کشورهایی مثل آمریکای شمالی و اتحادیه اروپا چنین سامانه‌هایی را در اختیار دارند و با استفاده از داده‌های موجود در آنها درمان و پیشگیری از آسیب‌ها را پیش می‌برند.این کارشناس حوزه اعتیاد با بیان اینکه ستاد مبارزه با مواد مخدر با درک اهمیت این موضوع راه اندازی این سامانه را تصویب کرده است اظهارمی دارد: ستاد مبارزه با مواد مخدر از هرگونه کمک و اقدام در راستای بهره برداری از این سامانه فروگذار نخواهد کرد. در حال حاضر سامانه‌های دیگری از جمله سامانه آیداتیس، مراکز درمانی، پزشکی قانونی وساماندهی زندان‌ها نیز در کشور مشغول فعالیت هستند.‏** ابزارهای مبارزه با آسیب‌هادکترعباس جعفری دولت آبادی دادستان تهران - در بیان ابزارهای مبارزه با آسیب‌ها، به سه عنوان قوانین، سیاست‌های نظام و رهنمودهای رهبرانقلاب اشاره کرد و در توصیف قوانین کشوری به عنوان ابزاری برای مقابله با آسیب‌های اجتماعی اظهار می‌دارد: در حوزه‌های مختلف اجتماعی، قوانین متعددی مصوب شده که از جمله قانون برنامه ششم توسعه فرهنگی، اجتماعی و اقتصادی است که در ماده 80 هشت محور مهم را در حوزه آسیب‌های اجتماعی شامل پیشگیری، خدمات‌رسانی و بازتوانی، شناسایی و بهبود نقاط آسیب‌خیز، حمایت از زنان سرپرست خانوار، مقابله با اعتیاد با حمایت قوه قضاییه، حمایت از بیماران روانی سالمندان، تامین مسکن نیازمندان و ساماندهی کودکان کار پیش‌بینی کرده است.‏دادستان تهران با بیان اینکه دومین ابزار در مبارزه با آسیب‌های اجتماعی، مصوبات نهادهای سیاست‌گذار به ویژه شورای عالی انقلاب فرهنگی بود، می‌افزاید: مصوبات این شورا تا حد زیادی زمین مانده و اجرایی نشده است که از جمله، می‌توان به مصوبه عفاف و حجاب شورای عالی انقلاب فرهنگی اشاره کرد که به موجب آن 22دستگاه دولتی از جمله وزارتخانه‌های فرهنگ و ارشاد اسلامی، ورزش و جوانان، آموزش و پرورش، علوم، تحقیقات و فناوری، بهداشت، درمان و آموزش پزشکی و صنعت، معدن و تجارت؛ سازمان‌های تبلیغات اسلامی، صدا و سیما و گمرک و همچنین نیروی انتظامی را مکلف کرده است.‏جعفری دولت‌آبادی سومین ابزار برای پیشگیری از آسیب‌های اجتماعی و مقابله با آنها را، رهنمودهای رهبرانقلاب می‌داند و شیوه‌های مبارزه با آسیب‌های اجتماعی را در پنج عنوان شامل پیشگیری، اقدامات ایجابی ـ فرهنگی، اقدامات سلبی، ورود علمی به مسئله و استفاده از ظرفیت‌‌های مردمی اعلام کرده و ادامه می‌دهد:سازمان‌های فرهنگی مانند صدا و سیما و تبلیغات اسلامی که بودجه و امکانات کافی در اختیار آنهاست، باید وظیفه ایجابی خود را در حوزه فرهنگ به انجام رسانند؛ همچنان که پلیس یا قوه قضاییه نیز مکلف به مقابله با جرایم مرتبط با آسیب‌های اجتماعی به عنوان یک اقدام سلبی است.دادستان تهران هماهنگی دستگاه‌ها را مهم‌ترین رمز موفقیت در مبارزه با آسیب‌های اجتماعی می‌داند و می‌افزاید: این‌گونه نباشد که پلیس دستگیر یا جمع‌آوری کند، قاضی رها کند و یا قاضی مددجو را به سازمان بهزیستی معرفی کند و آن سازمان از پذیرش مددجو امتناع کند.منبع: روزنامه اطلاعات، 1397.7.12گروه اطلاع رسانی**2002**            "}