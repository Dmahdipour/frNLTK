{"onTitr":" سخنگوی حزب اعتماد ملی:    ","titr":" عضویت ایران در FATF بهانه را از بدخواهان نظام می گیرد","describe":" تهران-ایرنا- سخنگوی حزب اعتماد ملی با تاکید بر اینکه الحاق نشدن به کنوانسیون های مالی بین المللی به معنای نپیوستن به شفافیت مالی، استمرار شکاف طبقاتی و رایج بودن مبادلات پول های کثیف است، گفت: عضو ایران در FATF بهانه را از بسیاری از بدخواهان نظام می گیرد.", "text":"«اسماعیل گرامی مقدم» روز شنبه در گفت و گو با خبرنگار سیاسی ایرنا، گفت:در شرایطی که کشور در معرض تحریم های آمریکا قرار گرفته و از سویی ما در مسیر دیپلماسی که در لاهه داشتیم، موفقیت هایی را کسب کرده ایم، اگر در تصویب لوایح مرتبط با FATF هم مجلس و دیگر ارکان نظام همانگی و همکاری داشته باشند، قطعا بهانه را از بسیاری از بدخواهان نظام خواهند گرفت.وی افزود: الحاق به کنوانسیون های مالی بین المللی توان جمهوری اسلامی را در مقابله با تحریم ها افزایش خواهد داد و شاید یکی از مهمترین راهکارهای مقابله با تحریم های اعمال شده علیه ایران و جلوگیری از دریافت درآمدهای ارزی ایران همین الحاق بهFATF باشد.سخنگوی حزب اعتماد ملی ادامه داد: از جنبه داخلی هم ما می توانیم بسیاری از پول های کثیف که از طریق قاچاق یا پورسانت ها می آید و در بازار مالی و اقتصاد ایران اخلال ایجاد می کند را به حداقل برسانیم.این فعال سیاسی اصلاح طلب خاطرنشان کرد:چنین مساله تخصصی که از جنبه های مختلف نیاز امروز اقتصاد ایران است نبایستی تحت فشارهای سیاسی قرار بگیرد و با تجمعات یا یکسونگری صدا و سیما و یا برخی دیگر قطعا نمی شود با منافع ملی کشور بازی کرد و آن را به خطر انداخت. وی ادامه داد: اگر پذیرفتن FATF منافعی برای کشور در برنداشته باشد، قطعا کارشناسانی هستند در این خصوص اظهار نظر کنند، ما تاکنون کمتر کارشناسی را سراغ داریم درباره الحاق ایران و پذیرفتن قوانین مالی بین المللی منافع ملی را در نظر نگرفته باشد یا خسارتی بر آن مترتب بداند. گرامی مقدم اظهار داشت: فشارهایی که با هدف جلوگیری از تصویب لوایح مرتبط با FATF  وارد می شود قطعا در سمت و سویی هست که بسیاری از بدخواهان در خارج از کشور تمایل دارند ایران در این راستا گام بردارد. گرامی مقدم یادآورشد: قطعا اسرائیل و عربستان و برخی کشورها تمایل دارند به طور مدام و مستمر به افکارعمومی القا کنند ایران قائل و قائم به قراردادهای بین المللی نیست، به نحوی می خواهد از قوانین مالی دنیا فرار بکند، می خواهد پولشویی کرده و به تروریسم کمک کند و در چنین شرایطی ما با فشارهای غیر منطقی این هزینه ها را به نظام وارد می کنیم. وی اضافه کرد: راه درست و اصولی این است که در مجلس که نیروهای اصولگرا، اصلاح طلب و میانه رو حضور دارند و همچنین در دولت، با بررسی کارشناسی کامل این لوایح را بررسی کنند و اگر آن را به نفع منافع ملی کشور می بینند تصویب کنند و تحت تاثیر فشارهای سیاسی قرار نگیرند. سخنگوی حزب اعتماد ملی افزود: پول های کثیف پول هایی است که از بستن  قراردادها و پورسانت آن، اختلاس ها، پنهان بودن معاملات مالی و قاچاق به دست آمده است، اگر ما به FATFبپیوندیم بسیاری قوانین و مقررات آن مانع از ورود این پول ها از مسیر بانک می شود.وی اظهار داشت: شما اکنون به عنوان یک شخص در ایران می توانید هر چقدر پول داشته باشید، به بانک مراجعه و آن را پس انداز و یا جابجا کنید، ولی در کشورهایی که به این کنوانسیون ها ملحق شده اند و قوانین FATF  را رعایت می کنند، برای جابجایی هر ده هزار دلار باید سند ارائه کنند و منبع مالی آن روشن شود.این فعال سیاسی اصلاح طلب در بخش دیگر از سخنان خود گفت: مگر FATF  بجز روشن کردن منابع مالی  و شفافیت چه خطری برای نظام بانکی ما دارد؟ اگر این اتفاق بیفتد قطعا پورسانت ها و گرفتن مبالغ درحاشیه قراردادها از بین می رود. به هر حال نمی شود این پول ها را در صندوقچه منزل ذخیره کرد و باید به بانک برود و اگر بانک سند اینها را بخواهد اینها سندی ندارند.وی با بیان اینکه در صورت شفافیت سیستم بانکی درآمدهای ناشی از کلاهبرداری و قاچاق کالا و مواد مخدر به سیتم بانکی وارد نمی شود، اظهار داشت:چون در حال حاضر جزو کشورهایی که به FATF پیوسته اند، نیستیم. برای همین سیستمی وجود ندارد که مانع واریز شدن پول های کثیف به بانک شود. گرامی مقدم اضافه کرد:در واقع چون چنین نظام قانونی در کشور وجود ندارد، آنهایی که دسترسی منابع قدرت و رانت دارند می توانند به راحتی درآمدهای کلانی کسب کنند، آنها که نمی توانند روز به روز فقیرتر می شوند و این می شود که شکاف طبقاتی را در سراسر ایران می بینیم، در تهران هم به عنوان پایتخت به وفور دیده می شود.این دانش آموخته اقتصاد توسعه افزود: هر چقدر شکاف طبقاتی بیشتر شود و مردم ببینند شفافیتی وجود ندارد، چیزی که از دست می رود اعتماد عمومی است. اعتماد عمومی مردم زمانی به شدت کاهش می یابد که در کنار آن تحقیر هم بشوند. سیام**2021**1535            "}