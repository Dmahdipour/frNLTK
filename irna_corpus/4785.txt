{"onTitr":" عضو شورای عالی نظام پزشکی:    ","titr":" شاهد کاهش شأن و منزلت جامعه پزشکی هستیم","describe":" تهران- ایرنا- عضو شورای عالی نظام پزشکی با اشاره به اینکه در چند سال اخیر هجمه علیه جامعه پزشکی گسترش داشته است، گفت: روز به روز شاهد افت شان و منزلت حرف پزشکی در جامعه هستیم.", "text":"به گزارش ایرنا از سازمان نظام پزشکی، حسین قشلاقی روز دوشنبه با اشاره به خشونت و هجمه هایی که علیه جامعه پزشکی مشاهده می شود، افزود: گرچه هجمه و خشونت نسبت به جامعه پزشکی به ویژه در مناطق کم برخوردار از گذشته های دور وجود داشته است اما با توسعه یافتگی در ابعاد مختلف سیاسی، اقتصادی، فرهنگی و اجتماعی و افزایش سطح سواد اقشار مختلف جامعه انتظار می رود که این روند کاهش چشمگیری داشته باشد.به گفته وی بیکاری، نبود رفاه، عدم احساس امنیت و نبود فضای گفتمان از جمله لایه های پنهان خشونت در فرهنگ است که می تواند در هر قشری و به اشکال مختلف خود را نشان دهد و طی چند سال اخیر نیز جامعه پزشکی با این پدیده مواجه بوده است.قشلاقی با تاکید بر اینکه جایگاه حرفه پزشکی باید حفظ شود، اظهار داشت: برای رسیدن به این مهم ابتدا لازم است جامعه پزشکی نسبت به رفتار و اعمالش دقت کافی را داشته باشد و کاری نکند که دور از شان و قداست پزشکی باشد و در درجه دوم دولتمردان و متولیان نظام سلامت باید در گفتمان خود با جامعه پزشکی دقت لازم را به خرج دهند.وی تصریح کرد: وقتی برخی از مسئولان در مصاحبه ها و سخنرانی های خود، شان و منزلت حرفه پزشکی را مخدوش می کنند و به اعتماد مردم به پزشکان ضربه می زنند، خود به خود باعث تخریب روابط پزشک و بیمار و هجمه اقشار مختلف به جامعه پزشکی خواهند شد.عضو شورای عالی نظام پزشکی با تاکید بر اینکه هر قشری که منزلتش در جامعه کاهش یابد، خشونت علیه او راحت تر انجام می شود، اضافه کرد: لازم است سیستم قضایی کشور به این مساله ورود کند و با اعمال مجازات علیه کسانی که به پزشکان حمله می کنند مانع هتک حرمت این جامعه فرهیخته شود.وی خاطرنشان کرد: با وضع قانون و مشخص کردن نوع جرایمی که علیه جامعه پزشکی وجود دارد می توان مانند سایر کشورها از حق و حقوق کادر درمانی در هر بخشی که مشغول ارائه خدمات به بیماران هستند، دفاع کرد و چنانچه سازمان نظام پزشکی این مهم را دنبال کند، کار بزرگی را برای جامعه پزشکی انجام داده است و ما نیز این مساله را در شورای عالی نظام پزشکی در دستور کار قرار داده و خشونت علیه جامعه پزشکی را محکوم می کنیم. اجتمام* 7268*1834            "}