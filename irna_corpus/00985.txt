{"onTitr":"","titr":" شهدای خلیج ‌فارس هیمنه استکبار جهانی را شکستند","describe":" بوشهر- ایرنا- جانشین دانشگاه افسری و تربیت پاسداری امام حسین(ع) گفت: شهدای خلیج ‌فارس در نبردی مستقیم با بالگردهای آمریکایی در دریا هیمنه استکبار جهانی را شکستند.", "text":"به گزارش ایرنا، سردار پاسدار حمید اباذری روز پنجشنبه در مراسم سی و یکمین سالروز شهدای خلیج فارس در روستای بحیری شهرستان دشتی افزود: امروز سردار شهید نادر مهدوی الگو و اسوه همه مبارزان با استکبار جهانی شده است. وی افزود: ترس استکبار جهانی از انقلاب اسلامی مرهون خون سردار شهید مهدوی‌ و غلامحسین توسلی هاست. اباذری تاکید کرد: مهمترین سلاح جوانان ما برای دفاع از کشور شهادت و روحیه ایثار و فداکاری است که باعث وحشت و هراس دشمنان شده است. جانشین دانشگاه افسری و تربیت پاسداری امام حسین(ع) بیان کرد: برگزاری این یادواره های شهدا باعث انتقال فرهنگ شجاعت و ایثار شهدایی مانند مهدوی به جوانان امروز خواهد شد و شرکت گسترده جوانان در این مراسم نشان از ترویج فرهنگ شهادت و آمادگی آنان برای دفاع از کشور است. وی افزود: رشادت و ایثار شهید مهدوی و توسلی باعث افتخار وعزت استان بوشهر و معرفی روستای کوچکی بنام بحیری در سطح ملی و بین المللی شده است. اباذری تاکید کرد: استان بوشهر همواره در صف اول مبارزه با استعمار و استکبار بوده و شهید رئیسعلی دلواری اسطوره مبارزه با استعمار نمونه بارز این رشادت هاست. وی به برگزاری مراسم راهپیمایی اربعین به عنوان بزرگترین اجتماع دینی اشاره کرد و افزود: امروز راهپیمایی اربعین حسینی باعث اتحاد و همبستگی همه مسلمانان جهان شده است. جانشین دانشگاه افسری و تربیت پاسداری امام حسین(ع) به قدرت کم نظیر ایران در برهنه کنونی اشاره کرد و افزود: امروز همه کشورهای حامی آمریکا و استکبار جهانی برای ضربه زدن به اقتصاد و نظام اسلامی متحد شده اند اما آنها این بار نیز شکست خواهند خورد. وی اضافه کرد: اداره آمریکا توسط ترامپ از نشانه‌های فروپاشی آن و نتیجه استقامت ملت ایران است. ابادزی اظهارداشت: آمریکایی ها در 2 جنگ در در دهه اخیر در خاورمیانه هفت تریلیون دلار هزینه کردند یعنی هزینه 70 سال نفت عراق را خرج کردند که ایران اسلامی که محور مقاومت جهانی است را زمین بزنند اما خودشان زمین‌گیر شدند. وی به مشکلات اقتصادی اخیر مردم اشاره کرد و افزود: ما مشکلات اقتصادی مردم را درک می کنیم و مطمئن هستیم با تدبیر بهتر مسئولان قابل حل و برطرف شدن است. ابادزی تاکید کرد: در زمینه اعتبار و ارز هیچ مشکلی نداریم بودجه امسال کشور را با نفت 53 دلاری بسته‌ایم واین درحالی ست که امروز نفت را 75 تا 80 دلار می‌فروشیم و هیچ‌ وقت این‌همه ثروت در خزانه کشور انباشته نبوده است و این مشکلات اقتصادی امروز حق مردم نیست. وی از خانواده های سرداران شهید مهدوی و توسلی 2 تن از شهدای خلیج فارس از روستای بحیری دشتی به عنوان یادگاران مقاومت و شجاعت و ایثار تجلیل قدردانی کرد. 6 مهر سال 1366شهید مهدوی همراه با سرداران شهید غلامحسین توسلی، بیژن گرد، نصرالله شفیعی، آبسالانی، محمّدیها، مجید مبارکی شهدای نبرد مستقیم با آمریکا در خلیج فارس، برای انجام گشت زنی، با استفاده از 2 فروند قایق و ناوچه طارق به سمت جزیره فارسی حرکت کردند. پس از رسیدن به جزیره فارسی صدای انفجار مهیب ناشی از انهدام رادار پایگاه فرماندهی توسط بالگردهای آمریکایی را شنیدند و لحظاتی بعد، سردار شهید مهدوی و همرزمانش یک فروند بالگرد کبری MS6 متعلق به نیروهای آمریکایی را بالای سر خود دیدند. شهید مهدوی بلافاصله نیروهای تحت امر خود را برای انجام عملیات مقابله به مثل فرا خواند، هنوز دقایقی از انهدام رادار فرماندهی نگذشته بود که قایق حامل شهید آبسالان و شهید نصرالله شفیعی نیز هدف اصابت موشک آمریکایی ها قرار گرفت. موشک دیگری نیز توسط دشمن به سمت اعضای ناوگروه شلیک شد که به هدف اصابت نکرد و بالگردهای آمریکایی بشدت به طرف ناوچه طارق تیراندازی می کردند. سردار شهید مهدوی و یارانش، تصمیم گرفتند بالگردها را بزنند و پس از 15 دقیقه درگیری شدید، با استفاده از یک فروند موشک استینگر، یکی از این بالگردها را ساقط کردند. پس از اصابت موشک و آتش سوزی 2 قایق شهدای خلیج فارس، تنها ناوچه طارق که سردار شهید مهدوی بر آن سوار بود، سالم مانده بود و نادر به اتفاق بیژن گرد هم به طرف بالگردهای آمریکایی در هوا شلیک می کردند و هم در پی گرفتن شهدا و زخمی ها از آب بودند پس از 20 دقیقه رزم جانانه زنده به چنگال دشمن می‌ افتند. پس از نبرد نابرابر نادر بر عرشه ناو جنگی یو اس اس چندلر آماج شکنجه‌ های وحشیانه دشمن قرار می‌ گیرد و سینه‌ اش با میخ های بلند آهنین سوراخ می‌ شود و بدین ترتیب مظلومانه به شهادت می‌ رسد. پس از گذشت 6 روز، پیکرهای مطهر شهدا و اسرا از مسقط پایتخت کشور عمان تحویل گرفته و از مرز هوایی وارد فرودگاه مهرآباد تهران شد. روستای بحیری شهرستان دشتی با یکهزار نفر جمعیت در 85 کیلومتری جنوب بوشهر واقع است. 7206/6043            "}