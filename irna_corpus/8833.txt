{"onTitr":"","titr":" پوتین برای فروش اس400 راهی هند شد","describe":" مسکو - ایرنا - ولادیمیر پوتین رئیس جمهوری روسیه امروز /پنجشنبه/ راهی هند شد تا ضمن دیدار با نخست وزیر هند چند سند همکاری از جمله قرارداد فروش سامانه اس400 را با این کشور امضا کند.", "text":"به گزارش روز پنجشنبه ایرنا، «یوری اوشاکوف» دستیار امور بین المللی رئیس جمهوری روسیه پیش از سفر پوتین به هند به خبرنگاران گفت: رئیس جمهوری امروز با «ناندرا مودی» نخست وزیر هند دیداری خصوصی (بدون حضور هیات های دو کشور) خواهد داشت.وی افزود: در این دیدار مجموعه ای از موضوعات مورد علاقه دو طرف شامل مسائل بین المللی، منطقه ای و دوجانبه مطرح و بررسی خواهد شد. دستیار پوتین گفت: در ضیافت شام غیررسمی که امروز برگزار می شود رهبران روسیه و هند درخصوص مسائل بین المللی و موضوعات دوجانبه تبادل نظر می کنند. انتظار می رود در دیدار پوتین و مودی چند سند مهم همکاری بین دو طرف امضا شود که مهم ترین آن قرارداد فروش تسلیحات پدافند موشکی اس-400 به هند است.اکنون فروش مجموعه تسلیحات پدافند موشکی اس-400 روسیه به هند مهم ترین موضوع مطرح بین دو کشور است.رسانه های روسی در این مورد اعلام کردند: هند به رغم تهدید تحریم مالی از سوی آمریکا که چند هفته پیش علیه چین وضع شد در نهایت آماده امضای قرارداد 5.43 میلیارد دلاری با روسیه برای خرید پنج سامانه موشکی اس400 است.دونالد ترامپ رئیس جمهوری ایالات متحده هند را تهدید کرده است که اگر به برنامه خرید سامانه موشکی اس400 از روسیه ادامه دهد با تحریم های واشنگتن مواجه خواهد شد.روسیه پس از آمریکا دومین تامین کننده تسلیحات و ادوات نظامی هند است و مسکو تلاش می کند به رغم فشارهای واشنگتن همکاری های فنی - نظامی با دهلی نو را که از دوران شوروی به قوت خود باقی مانده است، ادامه دهد.در جریان مذاکرات پوتین و مودی موضوع همکاری دو کشور در عرصه انرژی هسته ای نیز مطرح و دو طرف درباره آن مذاکره می کنند.هند با مشارکت شرکت دولتی روس اتم روسیه دو بلوک اتمی در نیروگاه هسته ای کودانکولام را راه اندازی کرده و دو واحد دیگر نیز در این نیروگاه با مشارکت روس ها در حال احداث است.روسیه برای مشارکت در ساخت نیروگاه هسته ای دیگر در هند اعلام آمادگی کرده است.به گزارش رسانه های روسی، حجم مبادلات بازرگانی روسیه و هند بالغ بر 10 میلیارد دلار می شود و مسکو و دهلی نو تلاش می کنند با افزایش همکاریها و با توجه به پتانسیل های موجود این شاخص را افزایش دهند.اروپام*391* 1346*1144            "}