{"onTitr":"","titr":" حرفه ای شدن تور آذربایجان منوط به حضور تیم های بزرگ است","describe":" تبریز-ایرنا- مدیر فنی سی ‌و سومین دوره تور بین المللی دوچرخه‌ سواری ایران – آذربایجان گفت: حرفه ای شدن این تور منوط به دعوت و حضور تیم های بزرگ در این رشته است.", "text":"رسول هاشم کندی روز سه شنبه در جمع خبرنگاران با تاکید بر اینکه برای این منظور جوایز نیز باید افزایش یابد که مستلزم جذب اسپانسر و افزایش هزینه هاست، اظهار داشت: باید موضوع پخش زنده نیز به طور کامل حل شود و حامیان مالی تور نیز افزایش یابد، در غیر این صورت حرفه ای کردن تور کار اشتباهی است.وی افزود: برای برگزاری تور در سطح حرفه ای باید زیرساخت های لازم فراهم  و استانداردها باید به شکل ثابت و دایمی حل شود و اینگونه نباشد که به شکل مقطعی آنها را حل کنیم و سپس دچار مشکل شویم.هاشم کندی ادامه داد: امسال با وجود کاهش تعداد تیم های خارجی حاضر در تور، تیم ها از کیفیت فنی مناسبی برخوردارند و نتایج انفرادی و تیمی رکابزنان خارجی گویای این موضوع است و امیدوارم تیم های داخلی نیز جایگاه خوبی کسب کنند.وی افزود: از نظر نوع برگزاری، اسکان و تدارکات، تاکنون هیچ مشکلی در 2 مرحله گذشته به وجود نیامده و هیچ شکایتی از سوی سرداوران و تیم های شرکت کننده، انجام نشده است.هاشم کندی با اشاره به لزوم پخش مستقیم این تور از رسانه ملی، گفت: در سال های گذشته پخش زنده تور دوچرخه‌سواری ایران – آذربایجان مشکل بزرگی بود که امسال بخشی از این مساله حل شده و امیدوارم این موضوع باعث جذب اسپانسرهای مختلف شود، چراکه تور ایران - آذربایجان، پتانسیل های زیادی دارد که باید دیده شود.سی و سومین دوره بین المللی تور دوچرخه سواری ایران - آذربایجان با حضور تیم‌های، سینرژی باکو از جمهوری آذربایجان، اسپارتا پراها جمهوری چک، وینو قزاقستان، ناسیونال روسیه، تارتلتو بلژیک، بایک آید آلمان، آلستو هلند، استاکی لیتوانی، شهرداری تبریز، تیم ملی ایران، پیشگامان کویر یزد، گون آی تبریز، تیم دی اف تی تبریز از هشتم تا سیزدهم مهر جاری و در 6 مرحله در حال برگزاری است.شرکت کنندگان در این رقابت ها مسیر 999 کیلومتری را در محدوده استان های آذربایجان شرقی، اردبیل و آذربایجان غربی رکاب می زنند.3038/518            "}