{"onTitr":" دبیر شورای عالی امنیت ملی:    ","titr":" اشرار آمریکایی را در حوزه اقتصاد به شکست خواهیم کشاند","describe":" تهران - ایرنا - دبیر شورای عالی امنیت ملی در واکنش به اظهارات جان بولتون مشاور امنیت ملی آمریکا، گفت: اشرار آمریکایی و تیم فعلی را در حوزه اقتصاد به شکست خواهیم کشاند.", "text":"به گزارش ایرنا، دریابان علی شمخانی روز سه شنبه در سی و یکمین محفل انس پیشکسوتان جهاد و شهادت در مسجد ولیعصر (عج) افزود: جان بولتون اعلام کرد که ما را جدی بگیرید؛ حاجی‌زاده فرمانده نیروی هوافضای سپاه شما را جدی گرفت و در سه مایلی شما موشک پیاده کرد.شمخانی اظهار داشت: در سه مایلی شما داعش و گروه های تروریستی به چه کاری مشغول هستند؟وی خاطر نشان کرد: اشرار آمریکایی و تیم فعلی آمریکا را در حوزه اقتصاد به شکست خواهیم کشاند.شمخانی اظهار داشت: توان و ظرفیت جمهوری اسلامی ایران در مدیریت تهدیدات سیاسی، دفاعی، امنیتی و اقتصادی و تبدیل آن به فرصت، صاحب سبک و ابتکارات منحصر بفرد است.دبیر شورای عالی امنیت ملی با اشاره به اقدامات گسترده دولت آمریکا و بسیج مجموعه امکانات و قابلیت های این کشور برای اعمال جنگ اقتصادی علیه جمهوری اسلامی، افزود: نسلی که در انقلاب به بلوغ رسیده و در طول 40 سال گذشته پوزه دشمنان را به خاک مذلت مالیده است، در معرض فرصتی استثنایی برای تکرار افتخارات مستمر گذشته قرار گرفته است.شمخانی گفت: پیشکسوتان دفاع مقدس سرمایه های گرانقدری هستند که باید در حفظ و استفاده از تجارب آنها بکوشیم. وی با اشاره به بیانات مقام معظم رهبری در خصوص ضرورت حفظ روحیه انقلابی در زمان صلح خاطر نشان کرد: امروز با حضور شرورترین مدیران آمریکایی در راس هیات حاکمه این کشور باید با روحیه و عزم انقلابی ضمن شکست کاباره داران تازه کار در عرصه سیاست قدرت بلامنازع اسلام و انقلاب را به رخ آنها بکشیم.شمخانی گفت: ترامپ در همه اظهارات خود ایران را به عنوان یک تهدید اعلام کرده است، پس همه ما باید مقابل این جنگ تمام عیاری که او علیه ما به راه انداخته آرایش جنگی بگیریم.وی در ادامه به تحریم های آمریکا اشاره کرد و گفت: من نمی‌گویم که تحریم بی اثر است، اما ظرفیت ملی ما این توانایی را دارد که آن را ناکام سازد، ما به دنبال این فرصت بودیم که اقتصاد کشور را از وابستگی به نفت خارج کنیم و اکنون شرایط ایده آل برای این مهم پدید آمده است.دبیر شورای عالی امنیت ملی در ادامه گفت: رفتار صدام و ترامپ علیه جمهوری اسلامی مشابهت های زیادی با هم دارد و نقطه مشترک آن تهدید و تجاوز همراه با ژست مذاکره است.دریابان شمخانی تصریح کرد: آمریکایی ها تلاش می کنند تا با جنگ اقتصادی و عملیات روانی اقتصاد، امنیت و اقتدار ما در منطقه را بادرگیر کردن ظرفیت های ملی با مخاطره مواجه سازند اما این رویای آشفته که منافقان برای آنها تعریف کرده اند هرگز تعبیر نخواهد شد.وی با اشاره به تلاش آمریکا برای منزوی کردن ایران گفت: حضور قدرت های منطقه ای و جهانی در کنفرانس امنیتی تهران و اشتراک مساعی با ایران در مهمترین مسایل امنیتی در سطح منطقه و عرصه بین الملل نشان داد کشوری که منزوی شده آمریکای گروگان گرفته شده توسط ترامپ است.دبیر شورای عالی امنیت ملی با اشاره به حساسیت غیر قابل تغییر ایران نسبت به خطوط قرمز خود افزود: بارها اعلام کرده ایم  هر گروه و کشوری که از خطوط قرمز ما عبور کند اگر یکی بزند 10 تا خواهد خورد، ما صبور هستیم اما هیچ گاه از اصول خود عقب نشینی نمی کنیم.شمخانی نفوذ معنوی ایران در متطقه را ناشی از صداقت و روحیه همکاری و برادری دانست و اظهار داشت: ما با مردم عراق، سوریه، لبنان و یمن دست دوستی و برادری دادیم و حمایتمان را بدون هیچ چشم داشتی از آنان دریغ نکردیم. وی خاطر نشان کرد: تفاوت معنی داری میان این رفتار جمهوری اسلامی با اقدامات سوداگرانه آمریکا نسبت به برخی کشورهای منطقه که به تعبیر ترامپ گاو شیرده هستند، وجود دارد.دریابان شمخانی با فریب دانستن پیشنهاد مذاکره از سوی ترامپ افزود: ما در مواجهه با دشمنان مماشات، مصالحه و تسامح نداریم و تا زمانی که دشمن را از منطقه دور نکنیم و سنگرهای اقتصادی را بازسازی نکنیم مذاکره معنا ندارد.وی راه عبور از وضعیت امروز را انقلابی ماندن در کنار مردم و مانند آنها زیستن و دوری از تجملات و اشرافی گری عنوان کرد و اظهار داشت: آمریکا جنگ اقتصادی را به عنوان آخرین حربه علیه ما به کار گرفته و معیشت و درمان و رفت و آمد و ایمنی مردم را هدف قرار داده است. باید با روحیه انقلابی مقابل آنها بایستیم و تردیدی نداریم که ترامپ را همچون دیگر اسلافش شکست خواهیم داد.سیام**1751**1535            "}