{"onTitr":"","titr":" سربازی که با خیرخواهی درس فداکاری و عاشقی به دیگران داد","describe":" سنندج - ایرنا - سرباز وظیفه میثم نوروزی با اختصاص حقوق ماهیانه خود برای دانش آموزان بی بضاعت و نیازمند لوازم التحریر می خرد و با این کار درس فداکاری، عاشقی و کمک به همنوع به دیگران داد.", "text":"به گزارش خبرنگار ایرنا، در جامعه ما دانش آموزانی هستند که بدلیل فقر مالی و تنگدستی از تحصیل باز می مانند و یا در همان سال های اول چون توان تهیه ملزومات مدرسه را ندارند، در بین همکلاسی های خود احساس شرمساری و نداری کرده و خجل و شرمنده می شوند و این عاملی برای افت تحصیلی و دلسردی آنها از ادامه تحصیل می شود.کمک به دانش آموزان بی بضاعت و نیازمند اقدامی انسان دوستانه و عمل زیبایی است که توسط نهادهای حمایتی و خیرین و توانمندان جامعه انجام می شود و باعث خوشحالی خانواده های نیازمند و ایجاد انگیزه در بین دانش آموزان این خانواده ها می شود.اما این بار یک سرباز وظیفه در شهرستان سروآباد با اقدام خداپسندانه و زیبای خود درس فداکاری و عاشقی به دیگران داد و با اختصاص حقوق ماهیانه اش لوازم تحریر و بسته های فرهنگی برای دانش آموزان بی بضاعت و نیازمند کلاس اولی دبستانی در این شهر تهیه و توزیع کرد.این سرباز وظیفه در گفت و گو با خبرنگار ایرنا گفت: اهل روستای رزاب از توابع بخش مرکزی شهرستان سروآباد هستم و در پایگاه شهید چاووشی روستای بیساران جمعی سپاه این شهرستان خدمت مقدس سربازی ام را می گذرانم.میثم نوروزی افزود: چند روز پیش پرسنل پایگاه حوزه شهید چاووشی روستای بیساران اقدام به تهیه بسته های فرهنگی برای دانش آموزان بی بضاعت این روستا کردند و در مراسمی که به مناسبت آغاز سال تحصیلی در دبستان بنیاد برکت روستا برگزار شد، بسته های فرهنگی را تحویل تعدادی از دانش آموزان نیازمند دادند.وی اضافه کرد: در هنگام تحویل بسته های فرهنگی به دانش آموزان بی بضاعت، دیدم که بسته ها به همه دانش آموزان نیازمند نرسید لذا تصمیم گرفتم برای آنها لوازم التحریر و وسایل مورد نیاز خریداری کنم.نوروزی اظهار داشت: حقوق شهریورم را که چهار میلیون و 500 هزار ریال بود برای تهیه لوزام التحریر و وسایل مورد نیاز این دانش آموزان اختصاص داده و با هماهنگی مسئول حوزه بسیج و مدیر مدرسه تحویل آنها دادم.این سرباز وظیفه نیکوکار یادآور شد: هدفم از این کار کمک به دانش آموزان بی بضاعت بود تا آنها در اولین سال تحصیل با مشکلی روبرو نشوند و بتوانند بدون دغدغه و نگرانی در کنار سایر همکلاسی های خود درس بخوانند چون اینها آینده سازان کشور هستند.معلم کلاس اول دبستان بنیاد برکت این روستا نیز با تقدیر از اقدام این سرباز وظیفه گفت: در این کلاس تعدادی از دانش آموزان بی بضاعت هستند که توانایی مالی برای تامین همه لوزام مورد نیاز درس را نداشتند اما با این کار خداپسندانه وسایل مورد نیازشان تهیه و مشکل آنها برطرف شد.حسین پناهی افزود: این سرباز وظیفه با اقدام زیبای خود باعث خوشحالی دانش آموزان پایه اول شد و امیدواریم این حرکت انسان دوستانه در جامعه ما نهادینه و کمک به دانش آموزان بی بضاعت و نیازمند به یک فرهنگ تبدیل نشود.قرار است مسئولان سپاه ناحیه شهرستان سروآباد نیز از این اقدام خیرخواهانه سرباز وظیفه جمعی حوزه شهید چاووشی روستای بیساران در مراسمی تقدیر کنند.شهرستان سروآباد با 2 بخش مرکزی و هورامان، 73 روستا و جمعیتی بیش از 50 هزار نفر در فاصله 90 کیلومتری از سنندج مرکز استان کردستان واقع شده و 24 کیلومتر مرز با کشور عراق دارد. 7354/9102            "}