{"onTitr":"","titr":" صاعقه در سواحل فریدونکنار، مسافر خرم آبادی را به کما برد","describe":" ساری - ایرنا - رعد و برق های مداوم عصر و شامگاه جمعه در مازندران مسافر جوان خرم آبادی را که در سواحل شهر فریدونکنار در حال گذران تعطیلات بود به کما برد.", "text":"به گزارش خبرنگار ایرنا، این حادثه حوالی ساعت 16 عصر امروز در نخستین دقایق آغاز رعد برق و بارندگی زمانی رخ داد که این مسافر در حال اسب سواری در ساحل فریدونکنار بود.رئیس بیمارستان امام خمینی (ره) فریدونکنار که فرد مصدوم در آنجا بستری شده به خبرنگار ایرنا گفت که این مرد جوان 30 ساله به خاطر برخورد صاعقه در کما به سر می برد.دکتر محمد حسن ساتری حال این بیمار را وخیم توصیف کرد و افزود که بر اثر شدت انرژی رعد و برق، ضریب هوشی وی بشدت پایین آمده است .وی احتمال مرگ مغزی این مسافر جوان را زیاد دانست و گفت که در حال حاضر در بخش مراقبت های ویژه بیمارستان تحت مداوا و نظارت پزشکی قرار دارد.بارش باران، وزش تند باد و رعد برق که از عصر امروز در مازندران آغاز شد، در حال حاضر تمامی نقاط استان را در برگرفته و در برخی از مناطق مازندران منجر به خسارات مالی و آب گرفتگی معابر و مشکل در رفت و آمد شد. در هفته ای که گذشت هواشناسی و ستاد مدیریت بحران استان مازندران نسبت به وقوع رعد و برق و بارش های شدید در استان به خصوص در شهر های ساحلی هشدار داده بودند. بر اساس نظرات کارشناسان بیشترین خطر اصابت رعدو برق در دشت ها ، فضاهای باز و پارک ها وجود دارد.همچنین زیر درختان ، استخر های روباز ، استفاده از ماشین های کشاورزی فعال و ایستادن نزدیک پنجره ها مستعد برخورد صاعقه است.فریدونکنار با 60 هزار نفر جمعیت و حدود 10 کیلومتر نوار ساحلی، یکی از شهرستان های گردشگر و مسافر پذیر استان مازندران است.  9919/1654            "}