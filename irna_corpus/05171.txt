{"onTitr":"","titr":" شهرک تولید مشترک ایران و ترکیه در ماکو ایجاد می شود","describe":" ارومیه- ایرنا- مدیرعامل سازمان منطقه آزاد ماکو گفت: هزار هکتار زمین با امکانات جانبی در داخل محدوده این منطقه برای ساخت شهرک تولید مشترک ایران و ترکیه اختصاص‌ یافت.", "text":"به گزارش ایرنا از روابط عمومی سازمان منطقه آزاد ماکو 'غلامرضا سلیمانی' روز دوشنبه و یک روز پس از شورای روابط بازرگانی ایران – ترکیه که در دبیرخانه شورای عالی مناطق آزاد کشور برگزار شد، افزود: تولید مشترک برای هر 2 طرف سودآور و توجیه پذیر است.وی با اشاره به اینکه منطقه آزاد ماکو پیشران اشترکات فرهنگی ایران و ترکیه است و 220 کیلومتر مرز مشترک با این کشور همسایه دارد، تاکید کرد: این منطقه در زمینه‌های نساجی و پوشاک، مبل و صنایع مرتبط، فرآوری چرم، مواد آرایشی و بهداشتی، صنایع بسته‌بندی، صنایع پایین‌دستی پتروشیمی، داروی انسانی و دامی، تجهیزات پزشکی و بیمارستانی، فرآوری مواد معدنی و صنایع بزرگ از جمله پتروشیمی و فولاد دارای اولویت سرمایه‌گذاری مشترک با اتباع ترکیه است. وی افزود: جذب سرمایه‌گذار در توسعه صنعت سولار و انرژی خورشیدی، کشت و صنعت‌، کشت گلخانه‌ای، دامپروری صنعتی و شیلات در رودخانه ارس ضروری است و توسعه صنعت لجستیک نیز جزو امتیازهای منطقه آزاد ماکو بوده و دهکده لجستیکی این منطقه با 700 هکتار مساحت در حال طراحی است. وی با اشاره به تفاهم روسای جمهوری 2 کشور به ‌منظور حصول مراودات 30 میلیارد دلاری، افزود: منطقه آزاد ماکو می‌تواند نقش مؤثری در تحقق این هدفگذاری داشته باشد. سلیمانی با تأکید بر موقعیت ژئواستراتژیک منطقه آزاد ماکو بیان کرد: این منطقه می‌تواند کانونی برای اتصال شرق به غرب و شمال به جنوب و همچنین دروازه ورودی ایران به اروپا از طریق ترکیه (تنها مرز زمینی) باشد. وی ادامه داد: منطقه ماکو دارای بیش از 500 هزار هکتار وسعت و بیش از 500 هزار نفر جمعیت، آب همیشه روان رودخانه ارس، 140 هکتار اراضی کشاورزی، نیروگاه برق و 2 گمرک بازرگان و پلدشت است و خطوط انتقال گاز ایران به ترکیه و اروپا نیز از این منطقه عبور می کند. مدیرعامل منطقه آزاد ماکو افزود: اگر ظرفیت‌های این منطقه با مزیت‌ شرکت‌های ترکیه در کنار هم قرار بگیرد، به تولید اقتصادی منجر شده و محصولات تولیدی آن در بسیاری از بازارها با قیمت پایین‌تر و کیفیت مناسب عرضه می شود. سلیمانی با بیان اینکه هدف منطقه آزاد ماکو توسعه روابط تجاری با مشارکت شرکت‌های ترکیه ای است، اظهار داشت: این منطقه از معافیت های مالیاتی مناطق آزاد، توافق 2 کشور برای استفاده از پول ملی در مراودات، دانش فنی و تکنولوژی برخوردار است. مدیرعامل منطقه آزاد ماکو در خصوص ترانزیت و خدمات آن در منطقه گفت: تفاهم‌نامه‌ای بین منطقه آزاد ماکو و منطقه آزاد مرسین ترکیه در حال نهایی شدن است تا از آن طریق همکاری‌های ترانزیتی در تأمین کالا و مایحتاج ایران و همسایگان انجام شود. وی افزود: بر اساس مصوبه دولت، منطقه آزاد ماکو به قطب دیجیتال ایران تبدیل خواهد شد و مرکز دیجیتال جاده ابریشم، مرکز صادرات محصولات ICT و کسب‌ و کارهای الکترونیکی مرتبط در این منطقه راه اندازی می شود. به گزارش ایرنا منطقه آزاد ماکو به لحاظ محدوده جغرافیایی شامل شهرستان های ماکو، شوط، پلدشت و شهر مرزی بازرگان بوده و در منتهی الیه شمال غرب کشور واقع است. مساحت این منطقه حدود پنج هزار کیلومترمربع و جمعیت آن بر اساس نتایج سرشماری عمومی نفوس و مسکن سال 1395، حدود 200 هزار نفر است. منطقه آزاد ماکو به عنوان بزرگترین منطقه آزاد کشور دارای 140 کیلومتر مرز مشترک با کشور جمهوری آذربایجان و 130 کیلومتر مرز مشترک با کشور ترکیه است. 7132/3072            "}