{"onTitr":"","titr":" عربستان و تونس رزمایش مشترک برگزار کردند","describe":" تهران- ایرنا- نظامیان عربستان با ورود به خاک تونس به همراه نیروی هوایی ارتش این کشور رزمایش مشترک هوایی برگزار کردند.", "text":"به گزارش روز سه شنبه خبرگزاری عربستان (واس)، نظامیان عربستان روز گذشته رزمایش با نیروی هوایی ارتش تونس را آغاز کردند. 'خالد بن محمد السهیان ' وابسته نظامی سفارت عربستان در تونس با اعلام این خبر ادعا کرد: هدف از این رزمایش تبادل کارشناسان ماهر سعودی با کارشناسان نیروی هوایی ارتش تونس است. وی ادامه داد: این رزمایش، اولین تمرین نظامی هوایی مشترک عربستان با تونس و مقدمه ای برای رزمایش های مشترک بعدی است. خلبان 'محمد بن سعید الشهرانی' فرمانده رزمایش گفت: همه شرکت کنندگان آمادگی کامل خود را برای شرکت در رزمایش مشترک با نیروی هوایی ارتش تونس اعلام کردند. عربستان پنجشنبه گذشته اعلام کرده بود که برای اولین بار رزمایش مشترک هوایی با تونس به مدت دو هفته در این کشور برگزار می شود . وزارت دفاع عربستان نیز روز گذشته از برگزاری نخستین رزمایش هوایی مشترک میان این کشور با تونس از زمان برکناری بن علی و روی کار آمدن نظام جدید، خبر داد. 'الشهرانی'، فرمانده نیروی هوایی عربستان شرکت‌کننده در این رزمایش ادعا کرد: مرحله آماده‌سازی نخستین رزمایش تونس–عربستان پس از آمادگی تمامی شرکت‌کنندگان کادر هوایی، فنی و اداری فرماندهی نیروهای هوایی عربستان به پایان رسید. 'الشهرانی' همچنین ادامه داد : این رزمایش در راستای تلاش‌های وزارت دفاع عربستان صورت می‌گیرد که شامل برنامه‌های سالانه برای آموزش نیروهای مسلح به منظور حمایت از پیوندهای همکاری و روابط میان نیروهای هوایی عربستان با نیروهای هوایی تونس می‌شود. وی در ادامه افزود: این عملیات در آماده‌سازی کادر هوایی و ایجاد فرصت‌ها برای تبادل اطلاعات در حوزه امداد و پشتیبانی فنی، توسعه مهارت‌های جنگی، انجام عملیات مشترک با نیروهای تونسی و همچنین آموزش در اجرای عملیات هوایی در محیط‌های متفاوت نقش خواهد داشت. همچنین قرار است عربستان و قطر در کنار کشورهای عضو ائتلاف ناتو در رزمایش دریایی ترکیه در دریای مدیترانه شرکت کنند.در این رزمایش دریایی که از 7 اکتبر/ 15 مهر آغاز خواهد شد کشورهای عضو ائتلاف ناتو در کنار عربستان، قطر، الجزایر، رومانی و پاکستان مشارکت می کنند.بر اساس اعلام مقامات نظامی ارتش ترکیه، نیروهای دریایی ناتو، آمریکا، جمهوری آذربایجان، بحرین و کویت نیز در این مانور که تحت عنوان «نهنگ آبی 2018» برگزار می شود، شرکت می کنند.عربستان از روز ششم فروردین سال 94 در قالب ائتلافی از چند کشور عربی و با کمک و چراغ سبز آمریکا، حملات گسترده ای را علیه یمن، فقیرترین کشور عربی آغاز کرد تا به بهانه بازگرداندن منصور هادی رئیس جمهوری مستعفی این کشور به قدرت، به اهداف و زیاده خواهی های سیاسی خود جامه عمل بپوشاند.تجاوز سعودی ها به یمن تاکنون منجر به کشته شدن بیش از 16هزار یمنی بی گناه و ویرانی این کشور شده است.خاورم** 1453**1144            "}