{"onTitr":"","titr":" افزایش 2 تا 6 درجه ای دما، ایران را تهدید می کند","describe":" اهواز - ایرنا - رئیس مرکز ملی خشکسالی و مدیریت بحران سازمان هواشناسی کشور با تاکید برای ارائه راهکارهایی برای سازگاری با تغییرات اقلیمی، گفت: بر اساس سناریوهای هیات بین الدول تغییر اقلیم (IPCC) انتظار داریم دمای کشور تا سال 2090 بین 2 تا 6 درجه افزایش یابد.", "text":"به گزارش ایرنا صادق ضیائیان چهارشنبه در  سمینار ملی مدیریت منابع آب و سازگاری با خشکسالی در سالن همایش سازمان آب و برق خوزستان، پیش بینی های هواشناسی را شامل پیش بینی اقلیمی برای دهه های آینده و پیش بینی های بلندمدت ماهانه و فصلی عنوان کرد و گفت: با توجه به تاثیر انتشار گازهای گلخانه ای بر افزایش دما، در صورت ادامه وضعیت فعلی انتشار این گازها شاهد بدترین شرایط دمایی خواهیم بود اما در صورت کاهش انتشار گازها، روند افزایش دما کندتر می شود.وی با اشاره به پیش بینی سناریوهای اقلیمی برای دهه های آینده کشور، اظهار داشت: در بدبینانه ترین حالت، در صورتی که انتشار گازهای گلخانه ای افزایش یابد، دما در اغلب نقاط کشور 6 درجه افزایش می یابد که 2 برابر نرم جهانی است.ضیائیان افزود: در خوشبینانه ترین حالت، در صورتی که انتشار گازهای گلخانه ای افزایش نیابد و محدود شود، دمای کشور 2 درجه سانتیگراد بیشتر می شود همچنین وی اضافه کرد: در بدبینانه ترین حالت، بارش های کشور تا سال 2090 حدود 20 درصد کاهش می یابد. ضیائیان با اشاره به پیامدهای تغییر اقلیم در خوزستان، تصریح کرد: بیشترین کاهش بارندگی برای منطقه زاگرس و شرق کشور و بیشترین افزایش دما نیز برای همین مناطق پیش بینی شده است که زاگرس سرمنشاء آب های خوزستان است.وی در ادامه گفت: افزایش یک درجه ای دما در جهان برای سال های آینده پیش بینی شده، به این معنی که تعداد دفعات وقوع حداکثر دما بیشتر شده و به تبع آن شاهد افزایش پدیده های مخرب جوی نیز خواهیم بود.ضیائیان پدیده تغییر اقلیم در کشور را یادآور شد و با بیان اینکه از نیم قرن پیش تا کنون در هر دهه 20 میلیمتر از بارش ها کاهش یافته است، افزود: در دهه 40 متوسط بارش ها 270 میلیمتر بوده که 30 سال پیش به 230 میلیمتر و 10 سال پیش به 210 میلیمتر کاهش یافته است.وی شاخص های منابع آب را نشان دهنده کاهش این منابع از سال 80 تا کنون دانست و اظهار داشت: افزایش دما و کاهش بارش در حالی اتفاق افتاده که روند تبخیر نیز رشد داشته است.ضیائیان در ادامه با بیان اینکه همه خوزستان در سال گذشته درگیر خشکسالی بوده است گفت: بررسی های یک دوره 10 ساله نشان می دهد که 48 درصد از مساحت خوزستان، خشکسالی بسیار شدید و 51 درصد مساحت آن را خشکسالی شدید دربرگرفته است.وی همچنین گفت: پیش بینی ها نشان می دهد که بارش های پاییز امسال نرمال خواهد بود اما با توجه به خشکسالی های متوالی و کاهش منابع آب در خوزستان، این بارش ها به هیچ عنوان کمبود آب در خوزستان را جبران نمی کند.*عضو هیات علمی دانشکده کشاورزی دانشگاه شهید چمران اهواز در ادامه این نشست گفت: ساخت بندهای خاکی و جاده، عامل ایجاد کانون های بحرانی گرد و خاک در جنوب و جنوب شرق اهواز است.احمد لندی افزود: این بندهای خاکی در سال های 2000 تا 2015 توسط اداره کل منابع طبیعی در حوزه رودخانه کوپال احداث شده است، همچنین دستکاری های انسانی در حوزه رودخانه زهره نیز، کانون های گرد و غبار را شکل داده است.بر اساس این گزارش، اداره کل منابع طبیعی خوزستان، متولی اجرای طرح مهار کانون های گرد و غبار است.وی اضافه کرد: در این منطقه 2 تالاب محلی موسوم به «هور شریفیه» و «هور منصوره» که به کانون گرد و خاک تبدیل شده اند که برای مهار آن طرح آبرسانی و مرطوب سازی اجرا شده است.لندی با اشاره به دیگر کانون های بحرانی گرد و خاک خوزستان اظهار داشت: تصاویر ماهواره ای از تالاب هورالعظیم در فاصله سال های 1977 تا 2017 نیز تغییرات این تالاب و روند خشک شدن و تبدیل شدن آن به کانون گرد و غبار را نشان می دهد.مشاور استاندار خوزستان، همچنین گرد و غبار را از مهمترین آلاینده های هوا دانست که شرایط اقلیمی و خصوصیات خاک منطقه عامل شکل گیری آن است.به گفته وی، اهواز به دلیل شدت پدیده گرد و غبار از سوی سازمان جهانی بهداشت به عنوان آلوده ترین شهر دنیا معرفی شده است.لندی تثبیت کانون های گرد و غبار، توجه جدی به احیای تالاب ها، جلوگیری از انتقال آب بین حوزه ای، ایجاد مرکز پایش مخاطرات منطقه ای و ارتباط با کشورهای همسایه برای اجرای راهکارهای مشترک را از جمله راه حل های مقابله با پدیده گرد و غبار عنوان کرد.همایش ملی «مدیریت منابع آب و سازگاری با خشکسالی» با همکاری استانداری خوزستان، سازمان آب و برق خوزستان و اداره کل مدیریت بحران استانداری برگزار شد.دانشکده مهندسی علوم آب دانشگاه شهید چمران اهواز که قطب علمی آب کشور به شمار می رود، غایب بزرگ این همایش بود و هیچکدام از اساتید و محققان این دانشگاه جزو سخنرانان نبودند.9754/6002            "}