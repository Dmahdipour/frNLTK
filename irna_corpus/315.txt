به گزارش ایرنا مدیرکل هماهنگی و پایش روابط اقتصادی دوجانبه وزارت امورخارجه&#160;جمهوری اسلامی ایران در این مراسم ضمن تشکر از مقامات فناوری و مسئولین شهری شنزن به منظور حمایت و اختصاص فضای مناسب جهت راه اندازی این مرکز، بر اهمیت تنوع بخشی به همکاری های راهبردی دو کشور در همه حوزه های تجاری، اقتصادی و تبادل فناوری تاکید کرد.'احمد معصومی فر' با اشاره به گستره وسیعی از موضوعات دانش بنیان که امکان تبادل فناوری وجود دارد تاکید کرد حمایت از تبادل فناوری با رویکرد برد - برد با کشورهای همسو یکی از مهمترین وظایف پیشرانی معاونت جدید التاسیس دیپلماسی اقتصادی وزارت امور خارجه است.سرکنسول جمهوری اسلامی ایران در گوانجو نیز در این مراسم با تشریح جزئیات راهبردی این همکاری دوجانبه، پشتیبانی از تبادل صنعت و فناوری، تجاری سازی ایده ها و نوآوری ها و تامین نیازهای تخصصی دو کشور در سایه حمایت دولت های دو کشور را مهمترین دستاورد این اقدام برشمرد. 'خلیل شیر غلامی' تصریح کرد این مرکز بستری برای توسعه صادرات محصولات دانش بنیان ایرانی و تامین نیازهای فناوری کشور خواهد بود. 'یان شیائو هونگ' مدیر مرکز علم و تبادل فناوری وزارت علوم و فناوری چین نیز در این آیین اظهار داشت بسیاری از فناوری های موجود در ایران، امکان تامین نیازهای تخصصی شرکت های چینی را دارند.او اضافه کرد: دولت چین و شرکت های چینی نیز آمادگی لازم به منظور انتقال فناوری و تامین نیازهای تخصصی سازمان ها و شرکت های ایرانی در حوزه های دانش بنیان و صنعتی را دارند. 'هوانگ ژن' معاون مدیرکل کمیسیون علم، فناوری و نوآوری شنزن نیز با اشاره به گستره فعالیت های پارک بین المللی فناوری شنزن با حضور بیش از 42 کشور، اظهار امیدواری کرد با حضور ایران بعنوان قطب فناوری خاورمیانه، گام موثری در تکمیل نقشه جهانی این پارک برداشته شود.**آساق**1904**
      
      