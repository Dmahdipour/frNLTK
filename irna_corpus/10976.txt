{"onTitr":"","titr":" یکهزار سارق در همدان دستگیر شدند","describe":" همدان- ایرنا- فرمانده انتظامی استان همدان گفت: یکهزار سارق از ابتدای سالجاری تا پایان شهریور ماه شناسایی و دستگیر شدند که 150 تن از آنها سارقان حرفه ای منزل، خودرو و احشام بودند.", "text":"سردار بخشعلی کامرانی صالح روز سه شنبه در جمع خبرنگاران به بیان عملکرد 6 ماهه انتظامی همدان پرداخت و بیان کرد: پلیس آگاهی در این مدت زمان 19 باند سرقت را شناسایی و منهدم کرده است.وی اضافه کرد: 493 هزار شهروند نیمه نخست امسال با سامانه فوریت های پلیسی 110 تماس برقرار کردند که حدود 50 درصد تماس ها عملیاتی شد.سردار کامرانی صالح ساماندهی پنج هزار شبگرد، تشکیل 236 هزار پرونده قضایی در کلانتری ها و توزیع 200 هزار اوراق قضایی را از دیگر فعالیت های صورت گرفته برشمرد.فرمانده انتظامی استان همدان گفت: پنج هزار عملیات در حوزه مواد مخدر انجام و منجر به کشف چهار تن انواع مواد افیونی شده است.سردار کامرانی صالح از متلاشی شدن 35 باند تهیه و توزیع مواد مخدر، دستگیری 2 هزار خرده فروش و 3 هزار مصرف کننده خرد خبر داد. وی ادامه داد: در حوزه مبارزه با قاچاق کالا و ارز 114 باند قاچاق کالا شناسایی، 2 هزار و 500 تن دستگیر شدند و یکهزار و 100 میلیارد ریال کالا کشف شده است.فرمانده انتظامی استان همدان گفت: 2 هزار و 100 فقره پرونده در نیمه نخست امسال در حوزه قاچاق کالا تشکیل شده که ارزش 75 فقره از این تعداد بیش از یک میلیارد ریال است.سردار کامرانی صالح افزود: در حوزه پلیس فتا نیز 351 فقره پرونده تشکل و  147 تن که اقدام به کلاهبرداری، برداشت غیرمجاز از حساب بانکی و مزاحمت اینترنتی کرده بودند، دستگیر شدند.وی اضافه کرد: با وجود افزایش آمار تردد خودروها، متوفیان سوانح درون و برون شهری 20 درصد معادل 53 تن در نیمه نخست امسال کاهش داشته است.** دستگیری 17 تن از عوامل مخل حمل و نقلفرمانده انتظامی استان همدان اظهار داشت: کامیون داران این استان به درخواست ضد انقلاب در فضای مجازی مبنی بر شرکت در اعتصاب دست رد زدند.سردار کامرانی صالح اضافه کرد: با توجه به نقش کامیونداران این استان در حمل و نقل کالا در جریان هشت سال دفاع مقدس، آنها همچنان با بی توجهی به درخواست دشمن، دلبستگی خود به نظام و انقلاب را نشان دادند.وی بیان کرد: آنها مشکلاتی در زمینه تامین لاستیک کامیون داشتند که استاندار همدان در تماسی با مسئولان و اختصاص چند هزار حلقه لاستیک این مشکل را رفع کرد.فرمانده انتظامی استان همدان تصریح کرد:  17 تن از افرادی که راننده و کامیون دار نبودند اما به علت تاثیر گرفتن از تبلیغات مسموم فضای مجازی اقدام به سنگ پرانی به سمت خودروها می کردند، شناسایی و دستگیر شدند.سردار کامرانی صالح درباره حادثه درگیری چند جوان در خیابان پاستور توضیح داد: این افراد مست با قدرت نمایی اقدام به درگیری و ضرب و شتم کرده بودند که پلیس دستگیرشان کرد.وی اضافه کرد: بیشتر مواقع نوجوانان با استفاده از یکدستگاه موتورسیکلت برای عرض اندام اقدام به درگیری با دیگران و قدرت نمایی و ایجاد هراس می کنند.فرمانده انتظامی استان همدان گفت: پس از دستگیری این افراد مشخص شد که سن آنها کمتر از 17 سال بوده و فقط برای جلب توجه و به اصطلاح عامیانه رو کم کنی اقدام به درگیری فیزیکی کردند.سردار کامرانی صالح درباره مصرف مشروبات الکلی گفت: دین مبین اسلام نوشیدن مشروبات الکی را حرام می داند با این وجود برخی برخلاف موازین اسلامی عمل می کنند.وی ادامه داد: شماری از افراد مصرف کننده مشروبات الکلی در استان های هرمزگان و مازندران جان باختند که تحقیقات گویای استفاده بیش از حد از الکل برای تولید مشروبات دست ساز است.فرمانده انتظامی استان همدان گفت: نوشیدن مشروبات الکلی به مثابه خوردن سم است بنابراین نباید انتظار زنده ماندن این طیف از افراد را داشت.سردار کامرانی صالح گفت: ننوشیدن مشروبات الکلی نه تنها از منظر دینی بلکه از نظر پزشکی نیز مورد تاکید و توصیه پزشکان است و این افراد در صورت مراجعه به پزشک به پرهیز از نوشیدن مشروبات برای درمان شدن بیماری توصیه می شوند.** برگزاری 110 برنامه در هفته ناجاسردار کامرانی صالح گفت: هفته ناجا فرصتی برای برگزاری برنامه های متعدد توسط عوامل خدوم ناجا و ارائه خدمات صورت گرفته است.وی اضافه کرد: با اطلاع رسانی فعالیت های صورت گرفته توسط انتظامی استان همدان باید زمینه ای فراهم شود تا مردم بدانند هر قدر ارتباط شان با پلیس بیشتر شود به امنیت پایدار نزدیک می شویم.فرمانده انتظامی استان همدان گفت: 110 برنامه فرهنگی، اجتماعی و ورزشی از 13 مهر آغاز می شود که شامل همایش پیاده روی، حضور در آیین نماز جمعه و سخنرانی پیش از خطبه، صبحگاه مشترک نیروهای مسلح با حضور فرماندهان نظامی و انتظامی و دیدار با ائمه جمعه است.سردار کامرانی صالح، غبار روبی و عطر افشانی مزار شهدا، برگزاری یادواره 327 شهید انتظامی همدان، همایش «پلیس، امنیت، اصناف»، همایش طلایه داران ترافیک و همیاران پلیس، تجلیل از شهروند و راننده نمونه و قانونمند، همایش دوچرخه سواران و موتورسواران قانونمند و ترسیم بزرگترین نقاشی روز بدون تصادف را از دیگر برنامه های این هفته اعلام کرد.  7526/2090            "}