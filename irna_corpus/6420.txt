{"onTitr":"","titr":" طرح بازچرخانی آب در زاینده رود نوعی مدیریت آب است","describe":" اصفهان - ایرنا - نماینده مردم نایین و خور و بیابانک در مجلس شورای اسلامی گفت : طرح بازچرخانی آب در زاینده رود به نوعی مدیریت آب است و در شرایط فعلی باید جدی گرفته شود.", "text":"عباسعلی پوربافرانی روز یکشنبه در گفت و گو با ایرنا افزود : موضوع مدیریت آب مهمترین موضوع محوری است که در زمان حاضر در کشور مطرح است و اگر این بخش درست مدیریت می شد اکنون کمتر مشکل داشتیم. محسن مهرعلیزاده استاندار اصفهان از تدوین طرح گردش و برقراری جریان آب در رودخانه زاینده رود با اجرای بیش از 52 کیلومتر لوله گذاری و استفاده از حداقل منابع آبی موجود در استان خبر داد که در آن سهم آب هر شهرستان واقع در مسیر رودخانه در سال هایی که محدودیت آبی وجود دارد، از طریق لوله انتقال می یابد و از این روش آبی در رودخانه جاری می شود. وی با اشاره به این که تا مشکلی به وجود نیاید به فکر رفع آن نیستم، اظهارداشت: در حوزه آبریز زاینده رود پیشنهاد استاندار اصفهان به دلیل این که آب در زاینده رود جاری می شود و کشاورزان به حقشان می رسند به نوعی اهمیت دارد. نماینده نایین و خور و بیابانک در مجلس شورای اسلامی ادامه داد : اگر اکنون آب رودخانه زاینده رود که وجود ندارد به شکل معمول جاری شود برداشت های غیر قانونی اتفاق می افتد. پوربافرانی تصریح کرد : اما اگر آب به وسیله لوله جاری و مدیریت شود به گونه ای که یک میزان آب مشخصی در طول 12 کیلومتر بازچرخانی شود و مردم در بخش های مختلف از آن بهره ببرند اتفاق خوبی است. به گفته وی در این صورت هر بخش به ویژه کشاورزی از طریق خط لوله می تواند سهمش را دریافت کند که مهم است. وی اضافه کرد : متاسفانه طرح هایی زیادی در کشور مطرح می شود ولی در اجرا با مشکلاتی مواجه است که امیدوارم اگر به طور واقعی چیزی روی کاغذ می آید در قالب بخشنامه، قانون و مصوبه اجرایی و عملیاتی شود که به طور قطع می تواند موثر باشد. این نماینده مجلس بیان کرد :  طرح بازچرخانی آب در زاینده رود حداقل کاری است که در این شرایط می شود انجام داد  زیرا این طرح کمک حال محیط زیست خواهد بود و مشکلاتی همانند ریزگردها و خشکی زاینده رود را کاهش می دهد. زاینده رود از ارتفاعات چلگرد در چهار محال و بختیاری و کوه های فریدونشهر در غرب استان اصفهان به شکل رودهای کوچک از هم جدا سرچشمه گرفته و پس از درآمیختن در دریاچه سد زاینده رود به صورت رودخانه ای واحد به سمت اصفهان و تالاب گاوخونی جاری می شود. زاینده رود در سال های اخیر به دلیل کاهش منابع آبی و نیز افزایش مصرف در منطقه پائین دست خشک شده است. 8114/6026/            "}