{"onTitr":"","titr":" واشنگتن پست: قتل خاشقچی کار سعودی بوده است","describe":" تهران- ایرنا- روزنامه واشنگتن پست به نقل از پلیس ترکیه گزارش داد که «جمال خاشقچی» روزنامه نگار مطرح عرب توسط ماموران عربستان سعودی و با نقشه ای از پیش طراحی شده به قتل رسیده است.", "text":"به گزارش بامداد یکشنبه ایرنا، این روزنامه آمریکایی در تارنمای رسمی خود نوشت: دو منبع آگاه گفتند که پلیس ترکیه به این نتیجه رسیده است که خاشقچی هفته گذشته توسط یک تیم از عربستان سعودی که به طور خاص برای کشتن وی به استانبول آمده بود، در کنسولگری عربستان در این شهر به قتل رسیده است. براساس این گزارش، یکی از این منابع گفت که پلیس ترکیه معتقد است این تیم 15 نفره از عربستان سعودی و با نقشه ای از پیش طراحی شده به ترکیه آمده است.واشنگتن پست افزود که این منابع آگاه شواهد مشخصی برای تائید ادعای خود ارائه نکردند.همچنین شبکه خبری الجزیره اعلام کرد که جسد خاشقچی روزنامه نگار مشهور سعودی در یکی از مناطق استانبول ترکیه پیدا شده است.پیشتر نیز خبرگزاری رویترز به نقل از دو منبع ترکیه ای نوشت: مقام های ترکیه ای معتقدند که «جمال خاشقچی» روزنامه نگار سعودی در کنسولگری عربستان در استانبول به قتل رسیده است.یکی از این منابع که از مقام های ترکیه است به رویترز گفت: ارزیابی اولیه پلیس ترکیه این است که خاشقچی داخل کنسولگری عربستان سعودی در استانبول کشته شده است.وی افزود: ما معتقدیم این قتل از پیش طراحی شده بوده و جسد (خاشقچی) سپس به خارج از کنسولگری (عربستان) منتقل شده است.این دو منبع جزئیات چگونگی این قتل ادعایی را مشخص نکردند.به گزارش ایرنا، گزارش رسانه ها حاکی است سه شنبه گذشته خاشقچی به همراه نامزدش برای ثبت ازدواج به کنسولگری عربستان در استانبول مراجعه کرد اما تاکنون از آن خارج نشده است .در حالی که عربستان مدعی است این روزنامه نگار از کنسولگری خارج و پس از آن ربوده شده است ، دولت ترکیه اعلام کرد، براساس اطلاعات موجود، خاشقچی همچنان در ساختمان کنسولگری است.سازمان عربی حقوق بشر که مقر آن در انگلیس قرار دارد، با صدور بیانیه ای اعلام کرد، دولت سعودی پس از مراجعه خاشقچی به کنسولگری عربستان در استانبول وی را ربوده است.این بیانیه با اعلام اینکه مصونیت دیپلماتیک مجوزی برای اقدامات غیرقانونی مانند عملیات ربایش نیست، از دولت ترکیه خواست برای آزادی این روزنامه نگار و انتقال وی به مکانی امن اقدام کند.شبکه خبری &#39;خبر.ترک&#39; روز شنبه اعلام کرد که محمد بن سلمان ولیعهد عربستان سعودی اعلام کرده است که برای رفع ابهام در خصوص سرنوشت روزنامه نگار ناپدید شده در استانبول، ترکیه می تواند کنسولگری سعودی در شهر استانبول را بازرسی و جستجو کند.این رسانه به نقل از ولیعهد عربستان نوشت که دولت عربستان در صورت درخواست از طرف دولت ترکیه، علاوه بر صدور اجازه بازرسی، امکان بازرسی از ساختمان را نیز فراهم می کند.خاشقچی که از سالهاست خارج از عربستان زندگی می کند، دو هفته پیش و برخلاف سکوت رسانه های عربی در برابر اهانت های مکرر &#39;دونالد ترامپ&#39; رئیس جمهوری آمریکا، از آنها انتقاد کرد.وی پس از سخنرانی توهین آمیز ترامپ به کشورهای عربی در توئیتی نوشت: ترامپ هر از گاهی توئیت می کند که از کشورهای عربی حمایت می کند و ما عرب ها باید برای ادامه این دفاع، هزینه آن را بپردازیم، اما سوالی که به ذهنم می رسد، آن است که رئیس جمهوری آمریکا از ما در برابر چه کسی حمایت می کند؟وی همچنین گفته بود: بر این باورم ، بزرگ ترین خطری که کشورهای عربی و منابع نفتی آنها را تهدید می کند، خود ترامپ است، چرا که وی، عرب ها را تنها چاه نفت می بیند.ترامپ در سخنرانی خود در مجمع عمومی سازمان ملل متحد به صراحت اعلام کرد: واشنگتن از کشورهای دیگر (عربستان) انتظار دارد تا سهم منصفانه ای را برای حمایت نظامی آمریکا از خود به واشنگتن بپردازند.شبد**9416**1010            "}