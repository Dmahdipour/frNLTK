{"onTitr":" مدیرکل سیاسی استانداری گلستان:    ","titr":" قومیت و مذهب، هویت و باور شهروندان ماست","describe":" گنبدکاووس - ایرنا - مدیرکل سیاسی و انتخابات استانداری گلستان گفت: بر این باور هستیم که قومیت، هویت شهروندان ماست و هیچگاه به دنبال نفی این هویت نیستیم و مذهب نیز باور مردم منطقه است و به آن به عنوان یک نقطه قوت نگاه کرده و نمی خواهیم عده ای از ابراز مذهب خود ترس داشته باشند.", "text":"به گزارش خبرنگار ایرنا، احسان مکتبی عصر دوشنبه در نشست احزاب و گروه های سیاسی شهرستان گنبدکاووس اظهارکرد: اداره کل سیاسی و انتخابات استانداری گلستان تمام سعی خود را بر آن داشته است تا با گفت و گو با همه جریان های سیاسی و فکری جامعه از پاستوریزه کردن فضای سیاسی و حضور تنها یک جناح و یا جریان دوری جوید.وی افزود: این نگاه که گروه ها و احزاب نمی توانند به نسبت نوع نگاه خود در یک مکان جمع شده و به بیان دیدگاه های خود بپردازند در گذشته وجود داشت ولی ما توانستیم بر این باور غلط خط بطلان کشیده و نشان دهیم این توانایی در بین نخبگان سیاسی ما وجود دارد که در کمال احترام و در اوج همدلی درکنار هم بنشینند و به بیان عقاید و دغدغه های خود بپردازند.وی با اشاره به برخی نارضایتی ها در بین احزاب و گروه های سیاسی نسبت به نگاه دولت ها به گروه های سیاسی گفت: در گذشته یک نگاه سیاسی وجود داشت که البته باعث نارضایتی و ناراحتی لایه های مختلف مردم و نخبگان جامعه نیز شده بود و آن حضور مدیران و مسئولان در کنار نخبگان تنها در ایام انتخابات است که دولت تدبیر و امید باعث تغییر این روند شد.مکتبی بیان کرد: مدیران و مسئولان دولت تدبیر و امید با حضور در کنار نخبگان و متصل کنندگان مردم و مسئولان نشان داد بر عزم راسخ خود مبنی بر پاسخگویی به مردم پای بند هستند زیرا یقین داریم این روند خواست رهبر انقلاب و شهدای ایران اسلامی است.مدیرکل سیاسی و انتخابات گلستان با اشاره به وجود قومیت های مختلف در منطقه افزود: مردم گلستان با وجود تفاوت های فراوان از جمله تفاوت قومیتی، مذهبی و دیدگاه های سیاسی در کنار هم زندگی مسالمت آمیزی دارند و مدیران سیاسی استان نیز تمام تلاش خود را به کار بسته اند که براساس عملکرد خود ثابت نمایند تنها شایسته سالاری مبنای انتخاب است.وی تصریح کرد: اصلاح طلبی و اصولگرایی را دو روش حکمرانی می دانیم نه بنگاه اقتصادی برای کسب درآمد و یا قدرت و از همین رو هیچ راهی نیست جز اینکه کار را به شایستگان بسپاریم تا به سرمنزل مقصود برسیم و این استراتژی کلان و رویکرد مدیران دولت تدبیر و امید می باشد و مدعیان بدانند چنانچه شایسته نباشند بهره مندی از یک جناح،مذهب و یا قومیت خاص نمی تواند ضامن رسیدن به هدف باشد.مکتبی در ادامه گفت: این باور در مدیران وجود دارد که مناصب حق الناس هستند و حتی اگر ریزبینانه به این موضوع بنگرید متوجه خواهید شد در 10 ماه اخیر در استان گلستان هیچ انتصابی بدون شایسته سالاری اتفاق نیفتاده است زیرا خود را متعهد به رهبر معظم انقلاب، خون شهدا و مردم می دانیم  و از همین رو بدون توجه به تعارفات سیاسی و اجتماعی تنها به دنبال مدیران واقعی و شایسته هستیم.مدیرکل سیاسی و انتخابات استانداری گلستان افزود: فرمانداری گنبدکاووس توانسته در زمینه سیاسی به رتبه برتر در استان گلستان برسد و دلیل آن توجه به احزاب و گروه های مختلف در همه زمینه ها و کسب رضایتمندی و تعامل سازنده است.مکتبی بیان کرد: ما به دنبال توسعه متوازن قدرت در استان گلستان بوده و هستیم و در این مسیر مردم می بایست قدرتمند باشند و داشتن این موهبت تنها از مسیر وجود احزاب قوی و رسانه های پویا است و در این راستا می بایست زمینه های آن را نیز فراهم کرد زیرا مردم قوی صاحب فهم هستند و مسئولان باید در مقابل آزادی بیان مردم تحمل شنیدن انتقاد در برابر عملکرد خود داشته باشند.مدیرکل سیاسی و انتخابات گلستان خاطرنشان کرد: مدیران محتاج مشورت با نخبگان جامعه هستند و گفتگو با این قشر از جامعه باعث بالا رفتن انگیزه در روند و پیگیری کارها به صورت مناسب تر با استفاده از خرد جمعی است که در نهایت به ارتقای سطح کارهای مدیران منجر خواهد شد.به گزارش ایرنا، در این نشست که در فرمانداری گنبدکاووس برگزار شد، علاوه بر فرماندار این شهرستان و معاون اداره کل سیاسی استانداری گلستان، برخی از فعالان سیاسی منطقه نیز به بیان دیدگاه های خود پرداختند./1860/9433            "}