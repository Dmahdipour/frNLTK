{"onTitr":"","titr":" کارگروه رابط بین دولت و اصلاح‌طلبان جدی گرفته شود","describe":" اگر کسانی که مأموریت پیشبرد کار کارگروه را برعهده دارند، این موضوع را جدی بگیرند و رئیس‎جمهوری محترم هم به این پیشنهادی که مطرح شده وفادار بمانند و وقع جدی داشته باشند حتماً اثربخش خواهد بود.", "text":"اصلاح طلبان اخیراً دیداری با رئیس جمهوری داشتند که در آن برخی نقطه نظرات درباره مسائل مختلف مطرح شد. با محمد عطریان فر عضو شورای مرکزی حزب کارگزاران سازندگی، درباره اهمیت این دیدار گفت و گو کردیم که در ادامه می خوانید:**آقای روحانی اخیراً با تعدادی از فعالان سیاسی اصلاح‌طلب دیدار کردند. فارغ از بحث‌هایی که در این دیدار مطرح شده، نفس این قبیل اقدامات را چقدر مهم می‌دانید؟رئیس‎جمهوری، علاوه بر تکالیفی که برعهده داشته و آنها را از طریق کابینه دنبال می‎کند، مأموریت و مسئولیت مهمتری هم دارد. این مسئولیت نانوشته است. مسئولیت نانوشته رئیس‎جمهوری ارتباط با گروه‎های مرجع اجتماعی و سیاسی است. نهادهایی که نقش مؤثری در کشور دارند و اقشار و طبقاتی را تحت تأثیر گفتمان‎های خود قرار می‎دهند. چنانچه با رئیس‎جمهوری مرتبط باشند و رئیس‌جمهوری هم چشم‎انداز و افق پیش‎روی خود  را در کار و برنامه‎های مملکت‏داری با آنان در میان بگذارد، پیام مؤثری برای کشور و از جمله خود شخص رئیس‎جمهوری خواهد داشت. مفهوم دیگر این کلام این است که وقتی گروه‎های سیاسی و اجتماعی نسبت به رویکردها و برنامه‎های رئیس‏ جمهوری به صورت مشخص و از نزدیک توجیه باشند و محدودیت‎ها و گرفتاری‎های رئیس‎جمهوری را از زبان خودشان مستقیماً بشنوند، طبیعی است که در مقام حمایت از دولت و توجیه رفتارها و برخی از سؤالات که در جامعه نسبت به رئیس‌جمهوری وجود دارد دست پری خواهند داشت و می‎توانند روشن‎تر تبیین کرده، توضیح دهند و در برخی از مواضعی که خود می‎پسندند و تایید می‎کنند، مخاطبین خود را قانع سازند. لذا نفس این نشست‎ها ارزشمند است و بیشترین بهره را هم خود رئیس‎جمهوری خواهد برد، بخصوص اگر این نشست‎ها جنبه انتقادی هم داشته باشد و یکسویه برگزار نشود. به این معنا که فقط رئیس‎جمهوری سخن نگوید بلکه مدعوین هم بتوانند اظهارنظر کنند، دیدگاه‎های خود را مطرح کنند و گفتمان‎های جاری را در کشور به ایشان منتقل کنند. به نوعی خواسته‎های جامعه از معبر گروه‎ها و چهره‌های شاخص احزاب به ایشان منتقل می‎شود و می‎تواند در برنامه‎های دولت و مشخصاً رئیس‎جمهوری مؤثر واقع شود.**احزاب در کشور ما غیر از دوران منتهی به انتخابات، خیلی فعالیت ندارند. فکر نمی‎کنید همین امر باعث جدایی آنان از دولتی می‎شود که با حمایت آنان روی کار آمده است؟احزاب در جمهوری اسلامی اگرچه به معنای واقعی کلمه شکل نگرفته‎اند، ولی به هرحال چهره‎های شاخصی در بین آنها حضور دارند که نماد حزب و گروه سیاسی هستند و قطعاً در همه دوره‎ها محافل و حوزه‎هایی را در پوشش ارتباطی خود خواهند داشت. البته اگر احزاب را به صورت جدی‎تر و نیرومندتری در صحنه سیاسی کشور داشته باشیم، روابط‎‎شان با رئیس دولت باید خیلی دقیق‎تر، منطقی‎تر و تکرارپذیرتر از نشست‎های فصلی و هر از چندی رئیس‏ جمهوری با آنان می‎بود. اما حال که وضعیت احزاب این‌گونه منفعل است، طبیعی است که بگوییم رئیس جمهوری حتی اگر سالی یکبار این نشست‎ها را برگزار کند، باز هم مناسب است. در حالی که متأسفانه در طول 5 سال و اندی که رئیس‎جمهوری محترم، مسئولیت قوه مجریه را دارند این دومین نشستی است که با اصلاح‎طلبان داشته‎اند. طبیعی است که اگر احزاب ما جدی‎تر بودند سالی دو بار و یا حداقل هر سال یک بار چنین نشست‎هایی برگزار می‎شد. البته من فکر می‎کنم دلیل شکل نگرفتن چنین جلساتی از ناحیه خود دولت بوده است. احزاب همیشه علاقه‌مند بودند تا ارتباط‌شان با دولت قویتر پیش می‎رفت. در دوره 92 تا 96 و بخصوص از 96 تا به امروز در دوره دوم دولت آقای روحانی، تمایل احزاب این بود که ارتباطشان با رئیس‎جمهوری تنگاتنگ شود. احزاب می‏‌خواستند که پیام‎های مردم را از نزدیک به ایشان منتقل کنند و اگر برنامه‎ای برای حل مشکلاتی که دولت با آن روبه‎رو است دارند، آن را بیان کنند. به هرحال فکر می‏‌کنم این قصور را بیشتر باید از ناحیه دولت بدانیم. امیدواریم که دولت بیشتر به این موضوع بها بدهد. اگر این جنبه بیشتر مورد احترام رئیس جمهوری باشد طبیعی است که این نشست‌ها هم موضوعیت جدی‎تری پیدا می‎کند. وزرای محترم معمولاً اسیر کارهای اجرایی می‎شوند و طبیعی است که از برگزاری چنین نشست‎هایی غافل می‏‌شوند. نشست‏‌های این چنینی رفع آن غفلت‎هاست که معمولاً صورت می‎گیرد و بعد از گذشت زمان خیلی‎ها بخصوص دولتمردان، اظهار پشیمانی می‎کنند که چرا این نشست‌ها زودتر صورت نگرفت، چرا نشست برگزار نکردند، چرا پیام مردم را دقیق‏تر دریافت نکردند و چرا از ظرفیت‌‏های نهفته گروه‎ها و نیروها و نهادهای مرجع سیاسی و اجتماعی بهتر بهره نگرفتند؟**آقای روحانی خواستار تشکیل کارگروهی برای شکل‌گیری رابطه اصلاح‎طلبان با دولت شدند. به نظر شما می‌‏تواند مؤثر واقع شود؟بله می‎تواند و به نظرم این موضوع باید جدی گرفته شود. اگر برای این کار وقت گذاشته شود و دوستان کار را جدی بگیرند. اگر کسانی که مأموریت پیشبرد کار کارگروه را برعهده دارند، این موضوع را جدی بگیرند و رئیس‎جمهوری محترم هم به این پیشنهادی که مطرح شده وفادار بمانند و وقع جدی داشته باشند حتماً اثربخش خواهد بود.**بحث سرمایه اجتماعی و به تبع آن انتخاباتی که در پیش است یکی از دغدغه‏‌های اصلاح‎طلبان است. وضعیت کشور به شکلی درآمده که از امروز نگران کاهش مشارکت عمومی مردم در انتخابات پیش‎رو هستند و کمااین‌که اگر این اتفاق هم رخ دهد، به ضرر اصلاح‎طلبان تمام خواهد شد. چقدر این موضوع مورد توجه احزاب اصلاح‎طلب قرار دارد؟نه من خیلی نگران نیستم. البته ما نمی‎توانیم اصلاح‌طلبان را در وضعیت فعلی کشور معاف بداریم. به قول آقای روحانی ما اصلاح‎طلبان نه تنها حامی دولت و شخص آقای روحانی بوده‎ایم بلکه شریک ایشان هم بوده‎ایم. اگرچه در مقام مشارکت سهم خوبی از همراهی از ناحیه دولت برای اصلاح‌طلبان حساب نشد اما اگر جامعه نسبت به دولت نقد داشته باشد، بخشی از این نقد را اصلاح‌طلبان عهده دار خواهند بود و پاسخگو هم هستند. اما این‌که در مقام نقد اصلاح‌طلبان و یا دولت، آثار شکننده‌ای در مورد اعتماد ملی و عمومی در حق اصلاحات لحاظ کنیم، نه این‌گونه نیست. اصلاحات زنده است و مردم به اصلاح‎طلبان هم وفادار هستند. حالا ممکن است که نسبت به برخی اصلاح‎‏طلبان هم نقد داشته باشند. این امر در دراز مدت اصلاح می‌‏شود و دیگران می‎توانند راه اصلاحات را دنبال کنند.منبع: روزنامه ایران، 1397.7.17گروه اطلاع رسانی**2002**            "}