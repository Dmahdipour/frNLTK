{"onTitr":"","titr":" سالانه 250 میلیون مترمکعب گل و لای وارد سدهای کشور می شود","describe":" بجنورد- ایرنا- مدیرکل دفتر آبخیزداری و حفاظت از خاک سازمان جنگل ها، مراتع و آبخیزداری گفت: سالانه 250 میلیون مترمکعب رسوب بر اثر سیلاب وارد سدهای کشور می شود.", "text":"هوشنگ جزی روز یکشنبه در حاشیه نشست کمیته استانی مدیریت جامع حوزه آبخیز خراسان شمالی به خبرنگار ایرنا گفت:  رسوب گذاری سیلاب در مخزن سدها از دغدغه های این حوزه است که اجرای طرح های آبخیزداری می تواند به کاهش این معضل بینجامد.وی تصریح کرد: بر این اساس ضروری است به منظور جلوگیری از ورود رسوب رودها به مخازن سدها، اجرای طرح های آبخیزداری در بالادست سدها شتاب گیرد.وی خاطرنشان کرد: وارد شدن رسوب به مخزن سد و افزایش گل و لای، علاوه بر پایین آوردن کیفیت آب بخصوص برای مصارف شرب سبب کاهش عمر مفید سدها می شود.جزی گفت: در این خصوص در سطح 42 میلیون هکتار طرح تعریف شده و مورد موافقت وزارت نیرو نیز قرار گرفته که درصورت تخصیص اعتبارات لازم، اجرایی می شود.به گزارش ایرنا، سد شیرین دره خراسان شمالی به لحاظ آورد رسوب و انباشت گل و لای، وضعیت نگران کننده ای در میان سدهای کشور دارد و کارشناسان از کاهش عمر مفید این سد ابراز نگرانی می کنند.* فرسایش خاک ایران سه برابر میانگین جهانی جزی گفت: فرسایش خاک در ایران به علت عواملی چون وضعیت اقلیم، استفاده نادرست از زمین و تغییر کاربری زمین، سه برابر متوسط جهانی است.وی تصریح کرد: در کشور ما میزان فرسایش خاک سالانه، حدود 16.7 تن در هکتار است که ضروری است در سال های پیش رو اعتبار بیشتری برای اجرای طرح های آبخیزداری اختصاص یابد.جزی با انتقاد از کمی اعتبارات آبخیزداری کشور گفت: نیاز است میان اعتبار بخش سدسازی و اعتبارات آبخیزداری، تعادل وجود داشته باشد.وی تصریح کرد: البته قانون هم بر این امر تاکید دارد اما اکنون این تعادل وجود ندارد و اعتبارات سدسازی بیشتر از آبخیزداری است.مدیرکل دفتر آبخیزداری و حفاظت از خاک سازمان جنگل ها، مراتع و آبخیزداری گفت: انتظار می رود در حوزه سدسازی ها، تعادل لازم برای مدیریت آبخیزداری، اکوسیستم و حقابه ها رعایت شود.7185/5132            "}