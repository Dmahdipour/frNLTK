{"onTitr":"","titr":" جهان باید صدای واحدی از ایران بشنود","describe":" تهران- ایرنا- گویی تفکر، جریان و افرادی در کشور نمی‌خواهند مردم در آرامش زندگی کنند و انگار دوست ندارند که جامعه آرام و بی‌تشنج باشد. آنها هر مساله‌ای را تبدیل به بلوا و تشنج فکری، روحی و روانی در جامعه می‌کنند و انگار حیات آنها در همین راه است.", "text":"محسن غرویان استاد حوزه و دانشگاه در یادداشتی در روزنامه آرمان، نوشت: چندی پیش از بررسی لایحه الحاق ایران به کنوانسیون مبارزه با تامین مالی تروریسم تا زمان تصویب این لایحه در مجلس، مخالفان این لایحه که اغلب از مخالفان دولت و مجلس بودند نسبت به این مساله در جامعه و رسانه‌ها حاشیه‌سازی‌های فراوان کردند و حتی روز بررسی این طرح نیز با تجمع مقابل مجلس درصدد تحت فشار قرار دادن نمایندگان برآمدند، اما همه این اعمال نیز نتوانست در عزم نمایندگان بر تصویب لایحه CFT تاثیر گذار باشد. این جریانات درصدد بودند صرفا با هیاهو و جنجال مطالبات خود را پیش برند. در این راستا باید اذعان کرد؛ مقام معظم رهبری با نامه‌ای که در جواب استفساریه آقای لاریجانی رئیس مجلس نوشتند در حقیقت خواستند اینگونه مسائل از مسیر قانونی خود عبور کند و مسیر قانونی نیز همین است که مجلس به عنوان قوه مقننه که ترکیبی از نمایندگان ملت است در این زمینه تصمیم بگیرد. قاعده نیز همین است که در اینگونه مسائل ملی و کلان مجرای قانونی طی شود. پس از اعلام نتیجه نیز مشخص شد که لایحه CFT و کلیات FATF تصویب شده است. نکته دیگر اینکه گویی تفکر، جریان و افرادی در کشور نمی‌خواهند مردم در آرامش زندگی کنند و انگار دوست ندارند که جامعه آرام و بی‌تشنج باشد. آنها هر مساله‌ای را تبدیل به بلوا و تشنج فکری، روحی و روانی در جامعه می‌کنند و انگار حیات آنها در همین راه است. مقررات بین‌المللی و کنوانسیون‌هایی که در سطح بین‌الملل وجود دارد، برای شفاف‌‌تر شدن روابط اقتصادی و مالی بین کشورهاست. حال عده‌‌ای از عقلای کشور که همان نمایندگان هستند بدین نتیجه رسیده‌اند که اگر می‌خواهیم در جهان مراوده داشته باشیم، باید با در نظر گرفتن شروطی که داریم، برخی از این الزامات بین‌المللی را بپذیریم. نمی‌توانیم خود را در جهان تافته جدا بافته بدانیم. اگر این قواعد و کنوانسیون‌ها بر اساس یک اصول عقلایی تنظیم شده، چرا باید از آنها خارج شویم و خود را در برابر مشکلات بیشتری قرار دهیم؟ به هر حال اصل و کلیات مبارزه با تروریسم امر مطلوبی است و ایران طبق این توافق و تصویب معاهده عقلایی و بین‌المللی، هماهنگی خود را با آن اعلام کرده که خود مساله ارزشمندی است. به هر حال خیلی واضح و روشن است که مقام معظم رهبری در نامه خود می‌فرمایند که هر چه مجلس تصمیم بگیرد؛ حال وقتی مجلس این لایحه را تصویب کرد یعنی رهنمود ایشان را رعایت کرده و همه باید از مجرای قانونی ملتزم باشند. این بحث‌های جناحی چیزی جز تفرقه در جامعه ایجاد نمی‌کند و باید نوعی شعار و هماهنگی واحد داشته باشیم تا صدای واحدی از سوی ملت ایران به گوش جهانیان برسد و این صدا همان رأی نمایندگان مجلس به تصویب لایحه CFTاست.*منبع: روزنامه آرمان،1397،7،17**گروه اطلاع رسانی**1893**9131            "}