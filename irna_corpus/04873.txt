{"onTitr":"","titr":" دوومیدانی کار دامغانی در بازی های پاراآسیایی سوم شد","describe":" سمنان- ایرنا- زهرا برناکی، بانوی دو و میدانی‌ کار ایران و تنها بانوی استان سمنان حاضر در بازی‌ های پارا آسیایی 2018، مدال برنز رشته پرش طول را کسب کرد.", "text":"به گزارش ایرنا، زهرا برناکی، ملی پوش اهل دامغان در استان سمنان در رشته پرش طول کلاس T/45/46/47، چهار متر و 51 سانتی متر پرید و مدال برنز برای کاروان ورزشی ایران به دست آورد.مربی این ورزشکار روز دوشنبه در گفت و گو با ایرنا گفت: این رقابت ها در کلاس T/45/46/47، با حضور هفت ورزشکار از کشورهای ایران، اندونزی، ازبکستان و سریلانکا برگزار شد. اکبر فراتی افزود: در این بخش برناکی با رکورد چهار متر و 51 سانتی متر پس از ورزشکاران کشور ازبکستان و سریلانکا مقام سوم را کسب کرد. به گفته وی، ورزشکار ازبکستان با رکورد چهار متر و 71 سانتی متر و ورزشکار سریلانکا با رکورد چهار متر و 62 سانتی متر متر به ترتیب اول و دوم شدند.فراتی ادامه داد: زهرا شاه‌ محمدی از استان کردستان به عنوان دیگر نماینده جمهوری اسلامی در این بخش رقابت ها با پرشی به طول چهار متر و 21 سانتی متر چهارم شد. این مربی با اشاره به امکانات ضعیف در اختیار ورزشکاران در این رقابت ها، یاد آور شد: در صورت بهتر بودن امکانات و تغذیه در جریان رقابت ها، برناکی امکان دستیابی به مقام و رکورد بهتر هم داشت. زهرا برناکی در طول تمرینات پرشی به طول پنج متر و پنج سانتی متر و چهار متر و 80 سانتی متر را نیز زده بود. به گزارش ایرنا، امیرسیاوش ذوالفقاریان، اکبر کیانیان، دنیا آقایی، زهرا برناکی، اسفندیار صفایی و محمد دوست، نمایندگان استان سمنان در کاروان ایران در بازی‌ های آسیایی جاکارتا بودند و اکنون رقابت های پاراآسیایی این مسابقات در حال برگزاری است. سومین دوره بازی های پاراآسیایی 2018 روزهای 14 تا 21 مهر با حضور 2 هزار 880 ورزشکار از 41 کشور در 18 رشته ورزشی به میزبانی جاکارتا برگزار می شود. ایران با 209 ورزشکار در 13 رشته ورزشی راهی سومین دوره بازی های پاراآسیایی 2018 جاکارتا شده است. 9891/6103            "}