{"onTitr":" معاون استانداری :    ","titr":" افزایش اعتماد مسئولان واحدهای تولیدی یزد به دولت ضروری است","describe":" یزد - ایرنا - معاون هماهنگی امور اقتصادی و توسعه منابع انسانی استانداری یزد گفت: در شرایط کنونی و با توجه به تحولات بین‌المللی در عرصه‌های خارجی و داخلی ، اعتماد بیشتر تولیدکنندگان بیش از هرزمانی به دولت ضروری است.", "text":"به گزارش ایرنا ، علی زینی وند روز پنجشنبه در جلسه شورای گفت‌وگوی دولت و بخش خصوصی استان افزود: مشکلات امروز جامعه ما ناشی از 2 منشاء خارجی و داخلی است که در بحث اول ، ایران بامتانت و درایت توانسته است در سازمان ملل متحد و محاکم حقوقی جهانی ، حق ملت ایران را ثابت کند. وی افزود: دولت روحانی در مقابل کشور قلدری مانند آمریکا که از معاهده بین‌المللی خارج‌شد، عاقلانه عمل کرد که نتیجه آن موفقیت در اثبات حقانیت ایران در 2 بحث حقوقی در دادگاه لاهه است. معاون استاندار یزد در ادامه نشست خطاب به فعالان بخش خصوصی و تولیدکنندگان یادآور شد: عده‌ای تلاش دارند، از آب گل‌آلود ماهی گرفته و منافع خود را به هر نحوی تأمین کنند ولی دولت برای حل این مشکلات نیازمند اعتماد بیشتر است. زینی وند با اشاره به مشکلات پیمان‌سپاری(تعهد) ارزی برای صادرات افزود: تولیدکنندگان مطمئن باشند بیش از فروش و درآمد از هیچ‌کس تعهد ارزی دریافت نمی‌شود و مسئولان وزارت صنعت، معدن و تجارت(صمت) هم باید بداند که تنها ارزی که واقعاً به بخش تولید برمی‌گردد از همین واحدهای تولیدی کوچک است. وی اضافه کرد: درعین‌حال ، گزارشی درباره مشکل تعهد سپاری ارزی برای شورای امنیت ملی کشور در حال تکمیل است و از سوی دیگر مسائل مطرح‌شده به‌صورت موضوعی دسته‌بندی‌شده و برای وزارتخانه‌های مرتبط ارسال می‌شود. این مسئول درباره مشکلات حمل‌ونقل هم اظهار داشت: این موضوع با رشد تصاعدی بارنامه‌ها و رسیدن به حالت عادی در کنار حل مشکل تأمین لاستیک در حال رفع است. معاون استانداری یزد تأکید کرد: رونوشت مکاتبات با مسئولان دولتی برای سایر قوا نیز ارسال شود تا آن‌ها در جلسات مشترک بتوانند به جمع‌بندی مناسب برای حل مشکلات برسند. در این جلسه رئیس‌کل دادگستری یزد هم گفت: تولیدکنندگان نباید این‌قدر ناامیدانه به مشکلات نگاه کنند،به فرموده رهبر معظم انقلاب، بن‌بستی در کارها نداریم. محمدرضا حبیبی افزود: درعین‌حال بخش خصوصی به تولید و صادرات خود ادامه دهد باید گزارشی از مشکل همراه با مستندات حقوقی را به رئیس قوه قضائیه نیز ارسال کنند یا درخواست ابطال بخشنامه را به دیوان عدالت اداری ارائه دهند. وی بابیان اینکه منکر برخی سوء مدیریت‌ها نیستیم ، اضافه کرد: بخشی از تصمیمات لحظه‌ای ناشی ازنظر برخی تولیدکنندگان  است ولی توقع این است، دولت در تصمیم‌گیری‌ها از انجمن‌های مختلف درباره مصوبات نظرخواهی کند. همچنین رئیس سازمان صمت یزد با تقدیر از متانت تولیدکنندگان استان در بیان مشکلات موجود یادآور شد: خیلی از مشکلات مطرح‌شده در قالب گزارش با امضای استاندار به وزارتخانه ارسال‌شده است. محمدرضا علمدار یزدی افزود: اخیراً برای حل برخی مشکلات ، تفویض اختیاری از سوی وزارتخانه به استان‌ها داده شد که با رفع برخی ابهامات، برخی مشکل همچون مباحث پیمان‌سپاری ارزی و مشکلات صنعت نساجی به‌زودی حل می‌شود. وی تصریح کرد: مشکلات حمل‌ونقل نیز با توزیع 35 بسته حمایتی در اندازه‌های مختلف و نیز توزیع 580 حلقه لاستیکی که اخیراً از بندرعباس به یزد رسید در حال حل شدن است که روند رو به رشد بارنامه‌ها گویای این امر است. در ابتدای نشست یادشده، رئیس اتاق بازرگانی یزد با انتقاد از بخشنامه‌ها مختلف دولت، گفت: برخی تصمیمات و بخشنامه‌ها موجب افزایش بی‌اعتمادی میان دولت و بخش خصوصی شده است. محمدرضا قمی افزود: برخی از بخشنامه‌ها موجب تنش‌هایی در بازار شده به فرض اینکه دستورالعمل‌ها صحیح باشد اما نحوه اجرای آن درست نیست که نمونه آن نوبت‌دهی به تولیدکنندگان در بازار ارز است. وی ادامه داد: مدیر یک واحد تولیدی با بیش از 300 کارگر برای دریافت 300 هزار یورو یا دلار باید در سامانه نیما ثبت‌نام کند و بعد از چند ماه چیزی دریافت نکند اما 30 مسافر به‌راحتی این مقدار  ارز را برای مسافرت دریافت می‌کنند. رئیس اتاق بازرگانی یزد در ادامه با اشاره به ارائه طرح سه‌جانبه برای آموزش دستگاه‌ها و فناوری‌ به تکنسین‌های ایران تصریح کرد: این آموزش‌ها در جهت آشنایی جوانان و متخصصان و تقویت خلاقیت‌ها و نوآوری به‌منظور استفاده از دستگاه‌های آلمانی در آینده است. قمی با اشاره به اعتبار سه میلیون یورویی طرح که تا 6 میلیون یورو قابل‌افزایش است، ادامه داد: این طرح در مالزی و تایلند به‌صورت کامل و با نتایج مثبت اجرا شد و در عربستان و پاکستان در حال اجراست و ایران پنجمین کشور است. در این جلسه ارسال 43 نامه در پنج ماه توسط انجمن کاشی و سرامیک برای حل مشکل این صنعت ، مباحث پیمان‌سپاری (تعهد ) ارزی ، حمل‌ونقل ، نبود مواد اولیه در صنایع کاشی ، نساجی و سیم و کابل ، نقدینگی بالا ، نوسان ارزی ، سقف رقابت در بخش پتروشیمی  از مشکلات صنایع استان اعلام شد و حاضران بر لزوم استفاده در عمل ازنظر تولیدکنندگان واقعی و انجمن‌های مرتبط برای تصمیم‌گیری‌ها تأکید کردند. یزد به‌عنوان چهارمین استان صنعتی و دومین استان معدنی ایران با داشتن سه هزار و 700 واحد تولیدی ، 800 نوع کالا تولید می‌کند و 200 هکتار از بافت تاریخی شهر یزد نیز سال قبل در سازمان یونسکو به ثبت رسید. 50درصد تولید کاشی و سرامیک ، 27 درصد تولیدات نساجی ، 15 درصد فولاد و بخش عمده‌ای از تولیدات سیم و کابل ایران از این استان است. 1968/ 2047            "}