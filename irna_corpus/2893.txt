{"onTitr":" رئیس جمهوری در جلسه شورای عالی انقلاب فرهنگی:    ","titr":" روابط نزدیکتر صنعت و کشاورزی با پژوهش باعث رونق تولید می شود","describe":" تهران- ایرنا- رئیس جمهوری روابط نزدیکتر بخش صنعت و کشاورزی با بخش های تحقیقاتی، پژوهشی و فناوری کشور را زمینه ساز رونق در چرخه تولید و تامین سریعتر و بهتر احتیاجات کشور و مردم دانست.", "text":"به گزارش ایرنا از پایگاه اطلاع رسانی ریاست جمهوری، حجت الاسلام والمسلمین دکتر حسن روحانی عصر سه شنبه در جلسه شورای عالی انقلاب فرهنگی، افزود: کمک های بزرگی که دانشگاه ها در دوران دفاع مقدس انجام دادند، نشان می دهد که با تلاش مضاعف و همت مراکز دانشگاهی و پژوهشی، بخش مهمی از نیازهای اساسی بخش تولید تامین خواهد شد.رئیس شورای عالی انقلاب فرهنگی با تشریح توطئه ها و برنامه های هیات حاکمه آمریکا و چند دولت دیگر برای انتشار اخبار جعلی و جنگ روانی با هدف ایجاد یاس و نگرانی در مردم؛ بازگشایی دانشگاه ها را فرصت بزرگی برای روشنگری و امیدبخشی بیشتر به جامعه خواند و بر نقش مهم دستگاه های فرهنگی در این مقطع تاکید کرد.در ادامه جلسه شورای عالی انقلاب فرهنگی، اعضا با بحث پیرامون موضوع نحوه مشارکت بیشتر دانشگاه ها در حل مشکلات کشور، تاکید کردند: امروز در بخش های زیادی در مجموعه دانشگاهی پیشرفت های قابل قبولی به دست آمده و توانمندی های در خور تحسینی در دانشگاه ها و مراکز تحقیقاتی کشور وجود دارد و نظر به شرایطی که اکنون کشور در آن قرار دارد و با توجه به توطئه های دشمنان، ضرورت دارد که از ظرفیت علمی و توان دانشگاهی و دانشمندان و مراکز تحقیقاتی بیشتر و بهتر استفاده شود. پس از طرح نظرات تعدادی از اعضا در این باره، با جمع بندی رییس جمهوری و نظر شورا، مقرر شد در اسرع وقت مجموعه توان دانشگاهی، در جهت رفع نیازهای دارای فوریت و اولویت کشور در بخش های مختلف علمی، صنعتی و کشاورزی و حتی موضوعات مختلف اجتماعی و اقتصادی کشور مورد توجه قرار گیرد. بر این اساس مجموع پیشنهادات اساتید دانشگاه ها و صاحبان فکر جمع بندی شده و به مجموعه نظام و به ویژه دستگاه های اجرایی و دولت ارائه خواهد شد. بر این اساس نظرات مجموعه دانشگاهی و تحقیقاتی کشور، در بخش هایی که احیانا فناوری هایی مورد نیاز برای ساخت دستگاه های گوناگون تولیدی در داخل وجود دارد، به ویژه اگر در بخش های جزئی وابستگی به خارج وجود دارد، در اولویت قرار گرفته و برای ساخت مانده این قطعات مرتبط با فناوری های مورد نیاز کشور، از ظرفیت دانشمندان، محققین و فناوران داخل کشور بهره گرفته شود. ** تصویب اساسنامه سازمان پرورش استعدادهای درخشان طرح بسیج دانشگاه ها در زمینه ارائه راه حل و راهکار برای حل مشکلات کشور، با کمک معاون علمی رئیس جمهوری، وزیران علوم، تحقیقات و فناوری و بهداشت، درمان و آموزش پزشکی، شورای عالی انقلاب فرهنگی و مجلس شورای اسلامی با لحاظ موضوعات اولویت دار پیگیری شده و نظرات ارائه شده مورد استفاده دستگاه های مرتبط قرار خواهد گرفت و این موضوع با اولویت پیگیری و اجرا خواهد شد. در این جلسه همچنین ادامه موضوع اساسنامه سازمان پرورش استعدادهای درخشان که در جلسه قبل آغاز شده بود، مورد بررسی قرار گرفت و به تصویب اعضا رسید. بر این اساس نحوه شناسایی استعدادهای درخشان و تیزهوشان در این اساسنامه تعیین شد و با قوت و کیفیت بیشتر و بهتر از قبل از طریق این سازمان در سراسر کشور انجام خواهد شد تا شناسایی، پرورش و نهایتا شکوفایی و به بار نشستن این استعدادها از طریق مدارس و بعدها دانشگاه های کشور به شکل بهتری از طریق این سازمان حمایتگر نخبگان انجام شود. سیام*3061*1535            "}