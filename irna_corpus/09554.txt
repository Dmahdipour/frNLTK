{"onTitr":"","titr":" حکم دیوان لاهه به نفع ایران؛ اثبات حقانیت و نمایش اقتدار ملی","describe":" تهران- ایرنا- صدور حکم موقت لاهه به نفع ایران، دگربار حقانیت ایران را در مجامع بین المللی به اثبات رساند و کارایی ابزار دیپلماسی فعال را در مواجهه با بحران های سیاسی به نمایش گذاشت و برگ افتخار دیگری را بر کارنامه تعامل سازنده دولت تدبیر در استفاده از ظرفیت های موجود برای ارتقای اقتدار و عزت ملی افزود.", "text":"به گزارش گروه اطلاع رسانی ایرنا؛ ایران پس از نقض آشکار عهدشکنی آمریکا در ارتباط با خروج یک طرفه از برجام و اعلام تحریم های این کشور در تیرماه سال جاری با موضوع نقض عهدنامه مودت(این عهدنامه با هدف تحکیم روابط دوستانه، گسترش همکاری‌های بازرگانی و اقتصادی و انسجام روابط کنسولی میان 2 کشور در 1354 خورشیدی شکل گرفت)، دادخواستی را به دبیرخانه دیوان لاهه تسلیم کرد و بدین ترتیب چندین جلسه دیوان بین‌المللی دادگستری به منظور بررسی درخواست ایران برای صدور قرار موقت برای آمریکا در اعتراض به تصمیم واشنگتن در جهت بازگرداندن تحریم‌های یک‌جانبه علیه تهران برگزار شد.در نهایت در آخرین جلسه دیوان لاهه؛ این دادگاه به لغو تحریم های بشردوستانه، هوایی، دارویی و غذایی؛ آمریکا علیه ایران رای داد.با توجه به این حکم که «دستور اقدامات تامینی موقت» نام دارد، آمریکا بر اساس تعهداتش ذیل پیمان مودت، باید به نحوی مقتضی هر مانع بر آمده از دستور  هشت می ۲۰۱۸ میلادی بر صادرات آزاد دارو و تجهیزات پزشکی، محصولات کشاورزی،  قطعات و تجهیزات یدکی هواپیماهای مسافرتی همچون تعمیرات و گارانتی و بازرسی لازم برای ایمنی هوانوردی را برطرف کند. بنابراین در صدور مجوز مبادلات مالی و انتقال پول مرتبط با اقلام فوق‌الذکر نباید هیچ مانعی ایجاد شود. 2 طرف باید از هر اقدامی که مناقشه را تشدید می کند، آن را گسترش می دهد و حل درگیری را دشوارتر می سازد، پرهیز کنند. همچنین تدابیر فوق الذکر موقت هستند و تا زمان حصول رأی نهایی دیوان، برای طرفین الزام‌آور خواهند بود. این حکم همچنان از آمریکا خواست که مجوزهای لازم برای پرداخت‌ها و انتقال‌های لازم در ارتباط با کالاهای مذکور را صادر کند.در پایان جلسه امروز دادگاه لاهه، قاضی بیان داشت که پرونده ادامه پیدا خواهد یافت. به آن معنا که دیوان بین‌المللی دادگستری رسیدگی به این پرونده و شکایت را در حوزه صلاحیت خود تشخیص داده است. همچنین وزارت امور خارجه ایران پس از صدور قرار موقت از طرف دیوان لاهه در ارتباط با موضوع  شکایت جمهوری اسلامی ایران علیه آمریکا به انتشار بیانیه ای در این زمینه اقدام کرد.در بخشی از این بیانیه آمده است: «جمهوری اسلامی ایران با استقبال از تصمیم دیوان بین المللی دادگستری به عنوان رکن اصلی قضایی سازمان ملل متحد و صدور قرار موقت این محکمه علیه اقدام غیرقانونی دولت آمریکا در بازگرداندن تحریم های یک جانبه که با خروج این کشور از برجام صورت گرفت، تصمیم دیوان را که با اتفاق آراء اتخاذ شده است، نشانه بارز دیگری در تایید حقانیت جمهوری اسلامی ایران و غیرمشروع و ظالمانه بودن تحریم های آمریکا علیه مردم و شهروندان کشورمان می داند.»«محمد جواد ظریف» وزیر امور خارجه ایران نیز در توئیتی نوشت: «دیوان بین المللی دادگستری دستور داد آمریکا باید به تعهداتی که با تحریم مجدد مردم ایرانی پس از خروج از برجام نقض کرده متعهد بماند. یک شکست دیگر برای حکومت معتاد به تحریم آمریکا و پیروزی برای حاکمیت قانون». «ضروری است جامعه بین المللی با یک جانبه گرایی مخرب آمریکا به صورت دست جمعی مقابله کند». پژوهشگر گروه اطلاع رسانی ایرنا، همزمان با صدور حکم موقت دیوان بین المللی لاهه به نفع ایران به منظور بررسی ابعاد مختلف این حکم، به گفت و گو با «فیاض زاهد» استاد دانشگاه، تحلیل گر و فعال سیاسی پرداخته است:**حکم دیوان بین المللی لاهه و ارتقای اعتبار سیاسی ایرانحکم موقت دیوان لاهه در سه بند و در ارتباط با منازعه ایران و آمریکا و با تکیه بر قرارداد مودت ۱۹۵۵ صادر شده است و به اعتبار سیاسی ایران در جامعه بین المللی و بخش حقوقی، کمک قابل ملاحظه ای کرد. رییس دادگاه لاهه، پیش از صدور حکم موقت، برای وزیر امور خارجه آمریکا نامه ای فرستاد و در ارتباط با اعمال تحریم های جدید علیه ایران تذکرهای جدی به وی داد و حتی در حوزه نفتی هم ملاحظاتی به نفع ایران لحاظ شد و این می تواند برای ایران یک پیروزی سیاسی بزرگ تلقی شود.این حکم، اجماع جهانی را نسبت به دونالد ترامپ و دولت آمریکا در خصوص نقض تعهدات بین المللی، تشدید کرد. خبرگزاری های مطرح جهان از این اتفاق به عنوان یک دستاورد بزرگ برای ایران یاد کردند و با نگاهی به تیتر معتبرترین آنها به راحتی می توان این موضوع را دریافت. البته قابل ذکر است که دولت آمریکا می‌تواند به این حکم اعتراض کند اما سابقه روندهای قضایی نشان می دهد که دوباره این احکام علیه دولت آمریکا صادر خواهد شد، تاریخچه منازعات ایران، آمریکا و نیکاراگوئه نمونه ای آشکار در این باره است.**دستاوردهای اقتصادی حکم موقت دیوان بین المللی لاههاین حکم در بخش دارو، کشاورزی، هوایی و قطعات هواپیما و همچنین در برخی حوزه‌های دیگر همچون انتقال پول های مربوط به تجارت، آثار مثبتی می تواند داشته باشد و مهمترین موضوع این است که دست ایران را برای انجام گفت وگو و تعامل در حوزه های اقتصادی در حیطه برجام با دیگر کشورها باز و حقانیت ایران را در جامعه بین المللی به نمایش می گذارد و به ایران اعتماد به نفس بالاتری می دهد و به بازارهای ایران هم از ثبات و پایداری می بخشد، چراکه اگر این احکام علیه ایران صادر شده بود به شدت بر بازار ارز، مسکن و خودرو تاثیر منفی می گذاشت.صدور حکم موقت لاهه به نفع ایران در داخل کشور نیز پازلی را شکل داد و سبب به وجود آمدن اعتماد نسبی مردم به دولت در زمینه کنترل بازار و مسایل مختلف شد. این رویداد در حقیقت برگ دیگری بر کارنامه موفقیت های بین المللی دولت تدبیر افزود و نشان داد این دولت با تیمی کارآزموده در وزارت امور خارجه در عرصه های بین المللی به خوبی، بازی خوانی ها را درک و از توانایی و ظرفیت بین المللی ایران به خوبی استفاده می کند. ** حکم دیوان بین المللی لاهه و انتقال پیامی مثبت به جامعه جهانیهرچند به اعتقاد شماری از کارشناسان حکم دیوان لاهه از ضمانت اجرایی لازم برخوردار نیست اما این حکم به جامعه بین المللی و اتحادیه اروپا که به شدت علاقه مند، هستند تا در برابر تک تازی های دونالد ترامپ ایستادگی کنند، یک پیام مثبت منتقل می کند. عملکرد و رفتارهای ترامپ در برخی از حوزه‌ها مانند نفتا، معاهده پاریس، معاهده کیوتو و برجام با عرف و سیاست بین المللی ناسازگار است و برای بسیاری از مردم آمریکا نیز تحمل این گونه رفتارها و کنش ها آسان نیست. امید است دونالد ترامپ در ماه نوامبر نیز پیام حقوقی، سیاسی و داخلی را از خود مردم آمریکا در انتخابات کنگره دریافت کند. البته مهم نیست که این حکم به لحاظ مادی، چه چیزی را عاید ایران می‌ کند بلکه اهمیت این موضوع در آن است که حلقه دیگری از فشارها علیه ایران معکوس شد و به ایران اعتماد به نفس لازم را برای دفاع  از حقانیت خود در جوامع جهانی داد تا از منافع و پروتکل های بین المللی که آنها را رعایت می کند بهره ببرد.آمریکا و متحدانش همواره ایران را نسبت به تعهد نداشتن به نرم ها و قوانین بین المللی متهم کرده اند و این می تواند یک نمونه آشکار از تعهد ایران باشد، همچنین استمرار حضور ایران در برجام و تلاش برای افزایش سطح گفت و گوها با اتحادیه اروپا، چین و روسیه برگ برنده مهمی محسوب می شود و این حکم به همان اندازه که به ایران اعتماد به نفس بخشید، دولت آمریکا را دچار تردید خواهد کرد. **دیپلماسی موفق دولت تدبیر در مواجهه با بحران هادر جامعه کنونی هر کشوری که سطح بیشتری از تصمیمات خود را با طرف های منطقه ای و بین المللی به اشتراک بگذارد از استواری، قدرت و ماندگاری بیشتری برخوردار خواهد شد. سخنان شماری از مخالفان سیاست های تعاملی دولت تدبیر تنها برای تریبون های خاصی جذابیت دارد و به هیچ وجه مورد توجه نیست. رفتار حاکمیت جمهوری اسلامی از جمله مقام معظم رهبری و دیگر ارکان تاثیرگذار نظام، همواره بر پایه مناسبات و قوانین جهانی بوده است. در تمام جهان، گروه های تندرو بسیاری وجود دارد که  نماینده حاکمیت و نظام سیاسی مستقر نیستند.پژوهش**2059**2002**9131            "}