{"onTitr":"","titr":" برداشت انار از 1747 هکتار باغ های طارم آغاز شد","describe":" زنجان - ایرنا - مدیر جهاد کشاورزی طارم گفت: برداشت انار از سطح 1747 هکتار از باغ های این شهرستان آغازشده است و پیش بینی می شود از این سطح 15 هزار و 240 تن محصول برداشت و روانه بازار شود.", "text":"مجتبی اسکندری روز سه شنبه در گفت و گو با خبرنگار ایرنا، با اشاره به اینکه انار از لحاظ سطح زیر کشت و اهمیت اقتصادی رتبه دوم را در بین محصولات باغی شهرستان طارم دارا است، افزود: از این میزان سطح زیر کشت، 1524 هکتار بارور و 223 هکتار غیربارور است. اسکندری تعداد بهره بردارانی که مشغول کشت و کار محصول انار در شهرستان طارم هستند را 3000 بهره بردار با 21هزار نفر روز در کار برداشت انار برشمرد و افزود: در سال زراعی جاری براساس پیش بینی ها 457 میلیارد ریال از راه برداشت انار، نصیب بهره برداران این محصول خواهد شد. مدیر جهاد کشاورزی شهرستان طارم با بیان اینکه، انار شهرستان طارم از مرغوبترین انارهای کشور است، تشریح کرد: محصول انار تولیدی طارم از کیفیت مطلوبی برخوردار بوده و امسال نیز همچون سال‌های گذشته علاوه بر مصرف در استان زنجان به سایر استان‌های کشور نیز صادر می‌شود. وی ادامه داد: بیشتر انار تولیدی شهرستان به مصرف تازه خوری رسیده و مقدار ی از آن نیز جهت تهیه رب انار مورد مصرف قرار می گیرد و با توجه به نبودن صنایع فراوری مناسب در شهرستان، سرمایه گذاری در این حوزه با توجه به کیفیت و کمیت محصول تولیدی می تواند بسیار سودآور برای سرمایه گذاران باشد. به گزارش ایرنا، برداشت انار در شهرستان طارم با توجه به زمان رسیدن ارقام مختلف از اوایل مهرماه آغاز و تا اواسط آبان ماه ادامه دارد. ارقام انار مورد کشت در این شهرستان شامل;  ملس شیرین، ملس ترش، پوست سیاه، شاه بار، میخوش، دوستی، زاغ، پوست کدویی، ترش جنگلی و ترش محلی می باشد.رب انار شهرستان طارم که به روش کاملاً سنتی تهیه می شود طرفداران زیادی دارد و همه ساله برای خرید محصول تولید شده از تمام نقاط کشور در شهرستان طارم حضور پیدا می کنند.درخت انار در بیشتر مناطق کشور ایران پرورش داده می شود و شهرستان‌ های ساوه، نی‌ ریز و فردوس در ایران به‌ ترتیب بزرگ‌ ترین تولید کنندگان انار در ایران بوده و به طوری که ایران با تولید سالانه 800 هزار تن انار، بزرگ‌ ترین تولید کننده انار در دنیا و هندوستان دومین کشور تولید کننده‌است.انار به عنوان یک میوه سرشار از ویتامین ها و آنتی اکسیدان است که علاوه بر ارزش غذایی بسیار، در درمان بیماریها و زیبایی پوست و استحکام دندان ها بسیار مفید است.از میوه انار فراوری های زیادی از جمله آب انار، رب انار، لواشک انار و مربای انار تهیه می‌شود. از پوست انار برای تهیه رنگ‌های سنتی استفاده می‌شود، از برگ آن نیز سابق بر این استفاده می‌کردند. همچنین از پوست  انار برای دباغی کردن پوست و از گل انار برای برخی مصارف دیگر استفاده می‌ گردد. جوشانده که از جوشاندن پوست انار در اب بدست می اید برای مشکل گوارشی و گلو درد دارو گیاهی محسوب می شود.شهرستان طارم با 47 هزار نفر جمعیت (حدود 5 درصد جمعیت و 10 درصد مساحت استان زنجان) در 90 کیلومتری شمال شرقی زنجان واقع شده است و با استان‌های قزوین، اردبیل و گیلان همسایه است. 9886/8068            "}