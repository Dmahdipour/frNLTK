{"onTitr":" رئیس پلیس راه آهن:    ","titr":" کشف کالای قاچاق در راه‌آهن یزد افزایش یافت","describe":" یزد - ایرنا - رئیس پلیس راه‌آهن استان یزد گفت: در 6 ماهه نخست سال 97، کشف کالاهای قاچاق از طریق خطوط ریلی ازنظر وزن 71 درصد و ازلحاظ ارزش نسبت به مدت مشابه سال قبل 17.54 برابر افزایش یافت.", "text":"به گزارش ایرنا ، سرهنگ نبی‌الله کشوری روز دوشنبه به مناسبت هفته ناجا (13 الی 19 مهر) در گفت‌وگو با خبرنگاران بدون اشاره به وزن و میزان ارزش کالای کشف‌شده در این مدت، افزود: تلاش‌های زیادی برای کاهش جرائم مختلف در راه‌آهن انجام‌شده است. وی با اشاره به رشد شاخص‌های امنیتی ، اجتماعی و باری در راه‌آهن افزود: محدوده تحت نظارت استان طولی و 952 کیلومتر است به همین دلیل حفظ نکات پلیسی در آن سخت است. رئیس پلیس راه‌آهن یزد درباره وظایف این مجموعه اظهار داشت: استخراج و تحلیل جرائم در درون سازمان و نیز جلسه و مشورت با مردم و مسئولان در برون سازمان ، تشکیل قرارگاه مبارزه با سرقت اموال مسافران و تجهیزات راه‌آهن از جمله برخی  فعالیت‌های پلیس است. کشوری ، تضمین بارهای جابجا شده نگهداری از طریق ریلی برای انتقال به سایر نقاط ، دپو کردن اموال راه آهن برای کاهش کانون جرائم ، فراهم کردن امنیت سرمایه‌گذاری در راه‌آهن و نظارت و پایش تصویری برای افزایش امنیت مسافران را از دیگر فعالیت‌ها برشمرد. وی درباره کاهش میزان جرائم نیز گفت: در 6 ماهه امسال کشف مواد مخدر ، دستگیری اتباع بیگانه 30درصد و کشف سرقت در مجموعه ریلی 15 درصد رشد داشت و از سوی دیگر وقوع سرقت 75 درصد و سنگ‌پرانی به‌قطار 13 درصد کاهش یافت . این مسئول با اشاره به رتبه دوم و سوم پلیس راه‌آهن یزد در کشور تصریح کرد: مهمترین عامل در این موفقیت در مرحله اول مسئولیت اجتماعی بالای مردم و مسئولان استان و همراهی آنها در تأمین امنیت در مسیر ریلی و در ادامه دقت نظر نیروهای این مجموعه است. رئیس پلیس راه‌آهن یزد بابیان اینکه خطوط ریلی نماد قدرت حاکمیت ملی کشورهاست ، ادامه داد: هم‌اکنون تنها هشت درصد حمل بار کشور از طریق راه‌آهن انجام می‌شود که برابر برنامه‌های توسعه باید در آینده ، این عدد به 30 درصد برسد. کشوری درباره برخی عملکردهای راه‌آهن در دوره مدیریت جدید هم گفت: پارسال، یزد در حوزه‌های باری ، ایمنی و کاهش حوادث رتبه برتر کشور را کسب کرد و امسال هم در زمینهٔ مسافر 12.3 درصد و در بخش بار 7.6 درصد افزایش عملکرد داشته است. وی خاطرنشان کرد: هم‌اکنون 21 تا 24 رام قطار مسافری در محدوده راه‌آهن یزد خدمات‌رسانی و 42 تا 44 درصد بار راه‌آهن کشور در این مجموعه جابجا می‌شود. در 6ماهه اول سال 1397 در استان 11 میلیون و 154 هزار تن مواد معدنی ،کنستانتره و سایر محموله‌ها بارگیری و تخلیه‌شده که این عدد نسبت به مدت مشابه سال قبل 7.6 درصد افزایش‌یافته است. یزد در شاهراه شبکه ریلی کشور قرار دارد و راه‌آهن استان راهبردی‌ترین نقطه کشور است به‌گونه‌ای که روزانه 130 رام قطار مسافری و باری از این منطقه عبور می‌کند . هر 12دقیقه یک رام قطار از راه‌آهن یزد عبور می‌کند و به‌طور میانگین بیش از 40 هزار تن بار از بخش‌های معدنی و سایر بخش‌ها جابجا می‌شود . راه‌آهن یزد با سهم بیش از 42 درصد حمل‌ونقل بار ایران در 18سال گذشته در جایگاه نخست قرار داشته است . بیش از 80 درصد مواد معدنی و افزون بر 70 درصد بارهای ترانزیتی کشور از این استان عبور می‌کند . 1968/ 2047            "}