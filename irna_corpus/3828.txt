{"onTitr":"","titr":" همایش تحولات تاریخی عمان با حضور پژوهشگران ایرانی آغاز شد","describe":" دوحه – ایرنا - همایش تحولات تاریخی و ارتباطات سلطنت عمان و انگلیس در قرن های 17 تا 19 میلادی، با حضور مقامات و پژوهشگران پانزده کشور از جمله ایران در مسقط، آغاز به‌کار کرد.", "text":"به گزارش روز سه شنبه سفارت ایران در مسقط ، این کنفرانس که از سوی سازمان اسناد و آرشیو ملی عمان برگزار شده، سه روز ادامه خواهد داشت و در آن 42 پژوهشگر از کشورهای مختلف جهان به ارایه مقالات در محورهای سیاسی، اقتصادی و فرهنگی روابط سلطان نشین عمان و انگلیس می پردازند که در برگیرنده تحولات تاریخی و ارتباطات این دو کشور با بخش‌هایی از سواحل مکران، دریای عمان و خلیج فارس نیز می شود.'حمد محمد الضویانی' رئیس سازمان اسناد و آرشیو ملی عمان در نشست افتتاحیه با اشاره به موقعیت جغرافیایی کشورش، تاکید کرد: موقعیت جغرافیایی و ارتباطات تنگاتنگ تاریخی در این منطقه نشان دهنده پیوند ارتباطات ملت عمان با دیگر ملت های منطقه است و مناسبات امروزی ما نیز نشان دهنده عمق تمدن عمان در ارتباط با جهانیان است. در حاشیه این کنفرانس، نمایشگاهی از آثار خطی، نقشه های جغرافیایی و نامه های مبادله شده میان حاکمان عمان با سران کشورها از جمله نامه نگاری ها با کنسولگری‌های انگلیس در خلیج فارس نیز در معرض دید عموم به نمایش گذاشته شده است.این هفتمین کنفرانس درباره تاریخ عمان است که با هدف مستند سازی و پژوهش درباره تاریخ این کشور از سوی سازمان اسناد و آرشیو ملی عمان، برگزار می شود.خاورم**1508*1049            "}