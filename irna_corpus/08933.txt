{"onTitr":"","titr":" دردسرهای ساخت یک زیرگذر برای مسافران و مردم  قائمشهر","describe":" ساری – ایرنا – توقف در اجرای پروژه زیر گذر شهید مهدوی در شهرستان قائمشهر به دردسری برای شهروندان این شهر و مسافرانی که از این مسیر به بابل و ساری در تردد هستند، شد.", "text":"عملیات اجرایی پروژه شهید مهدوی در تقاطع خیابان تهران شهرستان قائمشهر از اردیبهشت ماه امسال اغاز شد، طرحی که بنا بود به صورت یک طرفه با 2 لاین از محور سوادکوه به جاده کمربندی بابل با 220 متر طول ، 10/5 متر عرض و اعتباری 15 میلیارد تومان به بهره برداری برسد، اما چند ماهی متوقف مانده است.ناتمام ماندن و کنده کاری های این طرح در مسیر تهران - شمال به دلیل رفت و امد زیاد خودروها به گره کور ترافیک تبدیل و برای ساکنان این منطقه نیز مشکل شده است.یکی از اهالی منطقه سه راه شهید مهدوی شهرستان قائمشهر روز پنج شنبه در گفت و گو با خبرنگار ایرنا به بیان مشکلات ترافیکی این مسیر به دلیل ناتمام ماندن پروژه زیرگذر شهید مهدوی اشاره کرد و گفت: از اوایل امسال پیمانکار با در دست گرفتن این پروژه عملیات اجرایی را آغاز کرد اما به دلیل کنده کاری لوله های گاز در این مسیر پروژه چند ماهی خوابیده است.بهروز صیفی با بیان اینکه با متوقف ماندن این پروژه ما به عنوان اهالی و کسبه این منطقه  متضرر شده ایم، افزود: هر روز شاهد تصادف یا گره ترافیک در خیابان اصلی (تهران ) سه راه شهید مهدوی در قائمشهر هستیم.این مغازه دار قائمشهری اوج ترافیک در این مسیر را تعطیلات و آخر هر هفته اعلام کرد و گفت: حتی کنده کاری ها باعث شده تا موقع ظهر و غروب هم شاهد ترافیک در این مسیر باشیم.یکی دیگر از اهالی منطقه شهید مهدوی در گفت و گو با خبرنگار ایرنا، افزود: به دلیل ناتمام ماندن این طرح، رفت و آمد برای خانواده های ما بسیار سخت شده است و ما هر روز شاهد تصادف و ترافیک در این مسیر هستیم.زمانی با اعلام اینکه بیشترین ترافیک از مسیر تهران به شمال در این منطقه است، گفت: از مسئولین می خواهیم تا با رفع مشکلات  از پیمانکار بخواهند به عملیات ادامه دهد.** نوسانات قیمت و جابه جایی تاسیسات گاز مهم ترین عامل تعویق طرح نائب رئیس شورای شهر قائمشهر در گفت و گو با خبرنگار ایرنا در خصوص پروژه شهید مهدوی، گفت: طی صحبتی که با معاونت عمرانی استانداری مازندران و راه و شهرسازی انجام گرفت بنا شد تا این طرح از محل تعریض محور تهران و شمال در اختیار شرکت زیگورات قرار بگیرد تا کار انجام شود.احسان اسماعیلی نجار ادامه داد: طی طراحی انجام شده از سوی مشاور طرح بنا شد تا زیر گذر شهید مهدوی به صورت یک طرفه با 2 لاین از محور سوادکوه به جاده کمربندی بابل انجام شود .وی با بیان اینکه با طراحی های انجام شده پیمانکار اوایل اردیبهشت ماه امسال عملیات اجرایی این طرخ را اغاز کرد، افزود: اما بعد از گذر کوتاهی کنده کاری ها متوقف شد.نائب رئیس شورای شهر قائمشهر مهم ترین عامل متوقف ماندن این طرح را افزایش قیمت و نوسانات ارز اعلام کرد و گفت که همچنین جابه جایی تاسیسات گاز هم دیگر عامل بوده است.اسماعیلی با بیان اینکه بنا شد تا برای حل این موضوع طی هفته آینده نشستی را با نماینده شرکت زیرساخت انجام دهیم، افزود: امیدواریم با جمع بندی انجام شده مجددا کار در اختیار پیمانکار قرار بگیرد.نصیر متانی عضو شورای شهر قائمشهر هم با بیان اینکه بنا بود تا پروژه زیرگذر شهید مهدوی اثری ماندگار از شورای پنجم باشد، افزود : اما ماه هاست که پروژه کلید خورده و حالا به صورت یک گره کور ترافیکی در آمده که عبور و مرور شهروندان آن منطقه را مختل کرده است.کارفرما طرح زیرگذر شهید مهدوی شهرستان قائمشهر در گفت و گو با خبرنگار ایرنا، افزود: به دلیل جابه جایی تاسیسات لوله گاز در مسیر، طرح متوقف شده و حتی این امر باعث دادگاه کشی ما با شرکت گاز شده است.غلامعباس رستمی با بیان اینکه لوله گاز در مسیری قرار گرفته که تاکنون جابه جا نشده، گفت که شرکت گاز از ما به عنوان کارفرمای طرح خواسته تا نسبت به جابه جایی لوله گاز اقدام کنیم، اما این امر هزینه سنگینی را می طلبد. وی با بیان اینکه برای حل این موضوع خواهان نشست با شرکت گاز در فرمانداری شده ایم، افزود: برای حل این موضوع حتی به تغییر نقشه طرح پرداخته ایم که امیدواریم تا به زودی مشکلمان با شرکت گاز حل شود تا بتوانیم مجددا کار را انجام دهیم.کارفرما طرح زیرگذر شهید مهدوی در پایان با بیان اینکه هزینه این طرح حدود 15 میلیارد تومان است، گفت که انحراف ترافیک در این طرح انجام شده است.** اعلام همکاری اداره گاز با پیمانکاررئیس اداره گاز شهرستان قائمشهر هم در گفت و گو با خبرنگار ایرنا در خصوص متوقف ماندن پروژه شهید مهدوی به دلیل کنده کاری تاسیسات گاز، گفت: این موضوع صحت ندارد ، زیرا طی نامه ای که به پیمانکار ارائه داده ایم از ایشان خواسته ایم تا اخرین وضعیت را به ما بازگو کند.رحیم جعفری سوادکوهی گفت که طی نامه ای از پیمانکار خواسته ایم تا موانع را به ما اعلام کند و ماهم با انان همکاری های لازم را خواهیم داشت ، تا طرح هر چه زودتر به سرانجام خود برسد.7334/1899            "}