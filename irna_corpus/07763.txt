{"onTitr":"","titr":" ماشین سازی تبریز در اندیشه برتری برابر پارس جنوبی است","describe":" بوشهر-ایرنا- سرمربی تیم فوتبال ماشین‌سازی تبریز گفت: تمام اندیشه این تیم برای بازی فردا پیروزی برابر تیم پارس جنوبی و رسیدن به مرحله یک چهارم نهایی جام حذفی است.", "text":"به گزارش ایرنا، محمدرضا مهاجری جمعه شب در نشست خبری پیش از دیدار تیم ماشین سازی تبریز برابر پارس جنوبی جم در مرحله یک‌ هشتم نهایی رقابت های جام حذفی در جمع خبرنگاران افزود: چند هفته گذشته در لیگ برتر در خانه برابر پارس جنوبی پیروز شدیم اما شرایط جام حذفی با لیگ برتر بسیار متفاوت است. وی بیان کرد: تیم پارس جنوبی جم با وجود اینکه در ابتدای فصل چند بازیکن خود را از دست داد اما در این فصل باتجربه‌تر و یکدست ‌تر شده و در زمان حاضر تیم خیلی خوبی دارد.مهاجری ادامه داد: تیم فوتبال پارس جنوبی جم راه خود را پیدا کرده و جدایی چند بازیکن، خللی از لحاظ فنی در تیم به وجود نیاورده است.وی گفت: با توجه به توانایی های 2 تیم ماشین سازی و پارس جنوبی جم امید می رود فردا شاهد بازی خوب و تماشاگر پسندی باشیم.مهاجری با تاکید براینکه جام حذفی جام شگفتی‌هاست افزود: با توجه به اینکه سال گذشته یک تیم از لیگ جام حذفی به فینال رسید این نشان از غیر قابل پیش بینی بودن بازی های جام حذفی است.وی گفت: شکست در یک دیدار لیگ برتر را می توان در هفته بعد جبران کرد ولی این امکان  در جام حذفی وجود ندارد از این رو باید در جام حذفی بدون اشتباه ظاهر شد.مهاجری افزود: در لیگ جام حذفی هر تیمی تمرکز بیشتر و اشتباه کمتری داشته باشد می‌تواند برنده میدان لقب بگیرد. وی در ارتباط با بازیکنان مصدوم و محروم تیم ماشین سازی تبریز در دیدار با تیم پارس جنوبی جم گفت: از زمانی که کار با تیم را شروع کردم چند بازیکن مصدوم داریم ولی امید می رود بازیکنان جوان تیم همانند سایر بازی های گذشته با عملکرد خوب خود جای خالی آنها را پرکنند.مهاجری درباره شرایط مالی تیم فوتبال ماشین‌ سازی تبریز گفت: باشگاه ماشین‌ سازی 10 درصد از قرارداد بازیکنان را پرداخت کرده و مقرر شده هفته آینده نیز 10 درصد دیگر از مطالبات بازیکنان پرداخت شود.7212/6047            "}