{"onTitr":"","titr":" بخشنامه بیمه فعالان حوزه رسانه و مطبوعات ابلاغ شد","describe":" بیرجند - ایرنا - مدیرکل تامین اجتماعی خراسان جنوبی گفت: بخشنامه نحوه ارائه خدمات این سازمان به فعالان حوزه رسانه و مطبوعات به استان ابلاغ شد.", "text":"به گزارش روز شنبه روابط عمومی اداره کل تامین اجتماعی خراسان جنوبی مجید درویشی افزود: بر این اساس مشمولان بخشنامه آن دسته از فعالان حوزه رسانه فاقد رابطه مزد بگیری هستند که دارای تاییدیه از معاونت مطبوعاتی و اطلاع رسانی وزارت فرهنگ و ارشاد اسلامی بوده و زیر پوشش مقررات حمایتی خاصی قرار نداشته باشند. وی گفت: سایر کارکنان که رابطه استخدامی و مزد بگیری با کارگاه های ذیربط دارند، مشمول بند الف ماده 4 (افرادی که به هر عنوان در مقابل دریافت مزد یا حقوق کار می کنند) کارفرما مکلف است مطابق ماده 28 قانون تأمین اجتماعی نسبت به ارسال لیست و پرداخت حق بیمه آنان اقدام کند. مدیرکل تامین اجتماعی خراسان جنوبی درباره شرایط و مقررات این بخشنامه بیان کرد: مشمولان یادشده از سوی معاونت مطبوعاتی و اطلاع رسانی وزارت فرهنگ و ارشاد اسلامی و یا نمایندگی آن در استان ها به سازمان تامین اجتماعی معرفی می شوند و حداکثر سن متقاضی در تاریخ شروع بیمه (ثبت معرفی نامه در واحدهای اجرایی سازمان) 50 سال تمام خواهد بود.وی گفت: در صورتی که متقاضی دارای سابقه پرداخت حق بیمه قابل قبول نزد سازمان تامین اجتماعی باشد، معادل مدت سابقه پرداخت حق بیمه قبلی برای ورود به دایره شمول به سقف سنی مجاز 50 سال اضافه و در صورت احراز شرایط به عنوان مشمول پذیرفته می شود.درویشی افزود: مبلغ حق بیمه تعیین شده هر ماه توسط بیمه شده حداکثر تا آخرین روز ماه بعد، از طریق درگاه الکترونیکی سازمان تامین اجتماعی به حساب متمرکز سازمان واریز می شود.وی اظهار داشت: براساس این بخشنامه، شروع بیمه پردازی هر یک از مشمولان از تاریخ ثبت معرفی نامه فرد و پرداخت حق بیمه در واحد اجرایی ذیربط است و پذیرش حق بیمه ماقبل آن میسر نخواهد بود.مدیرکل تامین اجتماعی خراسان جنوبی گفت: اعتبار معرفی نامه افراد حداکثر سه ماه از تاریخ صدور، مشروط به ثبت در بازه زمانی مورد اشاره در واحد اجرایی است که لازم است حق بیمه ماه اول تا آخرین روز ماه بعد در مدت اعتبار معرفی نامه مربوطه پرداخت شود.وی اظهار داشت: بدیهی است در صورت عدم پرداخت حق بیمه فرد در بازه زمانی مـذکور (دوره سـه ماه) می بایست نسبت به صدور معرفی نامه جدید اقدام کند.درویشی گفت: ملاک احتساب سابقه و برقراری حمایت های مندرج در قانون تأمین اجتماعی برای هر یک از مشمولان، مشروط به پرداخت کامل حق بیمه است.وی عنوان کرد: مشمولان این بخشنامه می بایست با معرفی سازمان تامین اجتماعی و براساس مفاد بخشنامه های ذیربط (چنانچه واجد شرایط انجام معاینات بدو بیمه پردازی باشند) قبل از پرداخت حق بیمه، به هزینه شخصی مورد معاینه قرار گرفته و میزان توانایی جسمی و روحی آنان برابر ضوابط مقرر مورد سنجش قرار گیرد.مدیرکل تامین اجتماعی خراسان جنوبی نرخ حق بیمه مشمولان را معادل 27 درصد مبنای پرداخت حق بیمه عنوان کرد. وی تعهدات و حمایت های سازمان تأمین اجتماعی را شامل بازنشستگی، فوت و درمان برشمرد و گفت: این گروه از مشمولان از پرداخت فرانشیز در مراکز ملکی سازمان همانند بیمه شدگان اجباری نیز معاف هستند.7557*3028            "}