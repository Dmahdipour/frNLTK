{"onTitr":" استاندار آذربایجان غربی:    ","titr":" برخورد کارمندان دولت با ارباب رجوع بهتر شود","describe":" ارومیه- ایرنا- استاندار آذربایجان غربی گفت: هنوز در نوع برخورد کارمندان دولتی با ارباب رجوع مشکلاتی وجود دارد و در این زمینه شرایط باید بهتر شود زیرا این امر مشارکت بیشتر مردم را به همراه خواهد داشت.", "text":"به گزارش ایرنا محمدمهدی شهریاری روز یکشنبه در دیدار با کارمندان فرمانداری ماکو افزود: اضافه کاری ها افزایش یافته اما برخی از کارمندان دولت آنچنان که باید، کار نمی کنند و عادلانه نیست که به همه 60 ساعت اضافه کار ثابت پرداخت شود. وی اضافه کرد: برای حمایت از نیروهای کاری به مدیران اعلام شد که 30 ساعت اضافه کار برای همه ثابت باشد و 30 ساعت بعدی تنها به کارمندان ساعی تعلق بگیرد. شهریاری عنوان کرد: با توجه به اینکه برخی پست ها در فرمانداری ها خالی هستند، در آزمون استخدامی آینده نسبت به جذب نیروی انسانی اقدام خواهد شد. نماینده عالی دولت در آذربایجان غربی افزود: بخشی از مشکلات استانداری نیز به استخدام های بی ضابطه بر می گردد؛ در حالی که ما باید تنها 15 درصد نیروی مامور داشته باشیم، این رقم در استان بیش از 40 درصد است. شهریاری با تاکید بر اینکه بر اساس بخشنامه وزارت کشور، این افراد به مرور زمان به محل خدمت اصلی خود بازخواهند گشت، ادامه داد: در برخی از شهرها چند پست کلیدی شهر در اختیار افراد مامور از دیگر دستگاه هاست و نمی شود همه را به یکباره به دستگاه مربوطه بازگرداند اما به مرور زمان این اتفاق خواهد افتاد.معاون اقتصادی و توسعه منابع انسانی استانداری آذربایجان غربی هم گفت: زندگی در منطقه آزاد ماکو هزینه های اضافه تری را به نسبت سایر نقاط به کارمندان تحمیل می کند اما در عوض این کارمندان از معافیت های مالیاتی برخوردار هستند. رضا حسینی بیان کرد: متاسفانه حقوق های وزارت کشور به نسبت برخی از وزارتخانه های دیگر پایین تر است و تمام تلاش خود را به کار گرفته ایم تا پرداخت اضافه کاری در بین کارمندان شهرستان های مختلف با عدالت همراه باشد اما در زمینه اقدامات رفاهی عقب هستیم و امیدواریم با برنامه ریزی بتوانیم از سد مشکلات عبور کنیم. معاون اقتصادی و توسعه منابع انسانی استانداری آذربایجان غربی بیان کرد: با توجه به درخواست شما برای دریافت تسهیلات قرض الحسنه و زمین های تعاونی، برنامه ریزی های لازم انجام خواهد شد. 7125/3072            "}