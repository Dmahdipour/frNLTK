{"onTitr":" معاون اجتماعی دانشگاه علوم پزشکی:    ","titr":" ایجاد 20 کانون سلامت محله در استان یزد پیش‌بینی شد","describe":" یزد - ایرنا - معاون اجتماعی دانشگاه علوم پزشکی شهید صدوقی یزد از پیش‌بینی ایجاد 20 کانون سلامت محله تا پایان سال 1397 در استان خبر داد و تأکید کرد: در این کانون‌ها از حضور فعال و تأثیرگذار مردم در حوزه سلامت همگانی استفاده می‌شود.", "text":"به گزارش ایرنا دکتر محمدحسن لطفی روز سه‌شنبه در گفت‌وگو با خبرنگاران افزود: در حال حاضر تنها کانون سلامت استان در محله‌ « اسکان» شهر یزد فعالیت دارد و با توجه به اقدامات و فعالیت‌های کانون به‌عنوان نمونه در سطح ملی مطرح است. وی با اشاره به اینکه از مجموع کانون‌های پیش‌بینی‌شده هفت مورد در شهر یزد تشکیل می‌شود، اظهار داشت: این کانون‌ها باهدف کمک به افزایش مشارکت مؤثر، کارآمد، پویا و خلاق مردم در توسعه سلامت خود، خانواده و محله راه‌اندازی می‌شود. لطفی ادامه داد: کانون‌ها تنها مختص به مناطق حاشیه شهر یا کمتر برخوردار نیست بلکه در تمام محله‌ها و شهرستان‌های مختلف استان دایر می‌شود. معاون اجتماعی دانشگاه علوم پزشکی یزد بابیان اینکه سال 1398، تعداد کانون سلامت محله‌ها در استان افزایش خواهد یافت ،افزود: استفاده از ظرفیت‌های مردمی در محلات به نفع سلامت جمعی است. وی در ادامه با تأکید بر مشارکت مردم در حوزه سلامت یادآور شد: ارتقای سطح آگاهی سلامت، همکاری‌های بین ‌بخشی و عدالت در این حوزه از مفاهیم اجتماعی سلامت است. لطفی سطح سلامت مردم استان را 62.5 درصد بیان کرد و افزود: رتبه استان در این زمینه در کشور 27 است که این عدد رضایت‌بخش نیست و باید ارتقا یابد. وی خاطرنشان کرد: باید با آگاه‌سازی و اطلاع‌رسانی مردم، افراد جامعه را در جریان بیماری‌ها قرارداد و با همکاری هم از بسیاری بیماری‌ها پیشگیری کرد. لطفی بابیان اینکه برای پیشگیری از انواع بیماری‌ها به همکاری بین بخشی تمام دستگاه‌ها نیاز است، یادآور شد: 30 درصد سهم سلامت مربوط به افراد جامعه، 45 درصد از آن حاکمیت و بقیه مربوط به‌نظام سلامت است. معاون اجتماعی دانشگاه علوم پزشکی یزد ادامه داد: در راستای ارتقای سطح اطلاعات سلامت عمومی برپایی کارگاه آموزشی ، همایش و حضور کارشناسان در محلات در دستور کار قرار دارد. وی تصریح کرد: باید بتوانیم از ظرفیت‌های اجتماعی در راستای سلامت همگانی و اجتماعی استفاده کنیم. لطفی ادامه داد: برای ارتقای سلامت باید موضوع آموزش و فرهنگ‌سازی را جدی گرفت استفاده از ظرفیت‌های هنر و هنرمندان در راستای فرهنگ‌سازی نیز مهم است و موسسه آوای هنر سلامت در وزارت بهداشت به همین منظور راه‌اندازی شد. وی تعداد سازمان‌های مردم‌نهاد(سمن‌ها) سلامت استان را 40 مورد بیان کرد و افزود: خیرین استان یزد در امر سلامت همیشه پیشتاز بوده و هستند . معاون اجتماعی دانشگاه علوم پزشکی یزد تأکید کرد: در سند جامع سلامت استان 250 طرح توسط نهادها و دستگاه‌های مختلف تعریف شد که این طرح‌ها به‌صورت مستقیم و غیرمستقیم در سلامت مردم نقش دارند. به گفته لطفی 20 مورد این طرح‌ها تا پایان سال جاری در استان اجرا می‌شود. 14 بیمارستان دولتی در یزد زیر نظر دانشگاه علوم پزشکی یزد و درمجموع 132 مرکز بهداشتی، درمانی شهری در استان فعالیت دارد. مجموع واحدها بهداشتی و درمانی استان 349 واحد است که شامل 36 مرکز خدمات جامع سلامت روستایی، 49 مرکز خدمات جامع سلامت شهری ، 93 پایگاه سلامت و 171 خانه بهداشت است. 2088/ 2047/            "}