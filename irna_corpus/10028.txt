{"onTitr":"","titr":" «آبستراکسیون» شورا؛ علیه ‌مردم ‌شهر","describe":" روزنامه نقد حال چاپ کرمانشاه در شماره 616 روز سه شنبه دهم مهر97 مطلبی را باعنوان «آبستراکسیون» شورا؛ علیه ‌مردم ‌شهربه قلم محمدحسین شیریان منتشر کرده است.", "text":"در این یادداشت آمده است: «آبستراکسیون‌ Obstruction» به ‌معنای نصاب ‌شکنی، عدم حضور عمدی نمایندگان مردم و مانع ‌شدن آنها، یا کوشش اقلیتی از اعضا برای جلوگیری از موضوعی قانونی تعریف شده است. حکایت شورای شهر کرمانشاه‌ است که از 20 سال پیش تا‌کنون در هر دوره‌ در گروه پرحاشیه‌ترین شوراهای شهر کشور قرار گرفته است. آنها در جلسات علنی هرگز از اینکه علیه مردم وارد عمل شوند پروایی نداشته‌اند. عملکرد ضعیف و رفتار غیر پارلمانی اعضای شورا، قصه پرغصه این روزهای کرمانشاه است. اخبار خروجی جلسات؛ از بی‌نظمی، عدم تعامل و نبودن طرح‌ها، بحث‌های علمی و عملیاتی برای نجات شهر و فرو‌غلتیدن بیشتر در عقب‌ ماندگی روایت می‌کند. خروج عمدی اقلیتی که برای تصمیم ‌گیری در انتخاب شهردار، به رای مردم بی‌احترامی می‌کند به ‌دلیل عدم شفافیت رفتار، این مجلس محلی همیشه پر حاشیه، به دامن بدترین تصمیم‌ها چنگ زده است. بیشتر اعضا از پشت پرده سخن می‌گویند بی آنکه به مردمی که آنان را پشت میز شورا نشانده‌اند بگویند این پنهان‌کاری‎ها چیست؟ چرا شهامت بازگویی‌ آنچه را که از مردم مخفی کرده‌اید ندارند؟ امروز که دیگر فرصتی برای انتخاب شهردار نمانده و هشدار وزارت کشور و فرماندار کرمانشاه را نادیده گرفته‌اند انحلال شورا پرده رنجی دیگر را بر سر شهر می‌کِشد. آنها که در جلو لنز دوربین‌ها و قلم خبرنگاران از جلسه رسمی خارج می‌شوند تا ضمن نگفتن راز پشت پرده و مخالفت خود با نامزدها در کسوت شهردار مورد نظر گروه مقابل، هیچ توضیحی برای عرضه ندارند، مدعیان شفافیت هم شده‌اند. آبستراکسیون شما علیه مردم شهری که هنوز تن خسته‌اش را از بمباران‌های جنگ شهرها نشسته است، چهره عقب مانده و کهنه شهر را نمی‌خواهند ببینند تا خود را مقصر نتایج فاجعه ‌بار آن بدانند. حتما نام اعضای این دوره شورا نیز در جریده اعمال کسانی که شهر را در منظر مردم و گردشگران، زشت، بهم ریخته معرفی کرده‌اند ثبت است و فرار از این راه بی‌برگشت سودی برای آنها ندارد. نقد خروج عمدی برخی از اعضا در انتخاب ‌نشدن شهردار؛ تایید رفتار بقیه اعضا نیست. این مجموعه نا‌هماهنگ، مسبب کرمانشاهی است که امروز می‌بینیم. شهر و دورنمایی زشت از رفتار غیر مدنی آنان. آبستراکسیون منفی توانسته است شورا را به سوی انحلال سوق دهد و به گفته برخی از اعضا، انحلالش به سود مردم است. آبستراکسیون همیشه بد نیست. گاه این رفتار عمدی ‌می‌تواند جلو برخی از طرح‌های ضد مردمی را بگیرد و شهر را سامان دهد؛ اما این آقایان بگویند خروج عمدی‌شان از جلسات قانونی شورا به سود کدام طرح مردمی بوده است؟ پرونده نمایندگان این دوره در چه زمانی بسته می‌شود و به پایان کار خود می‌رسد؟ برای مردمی که می‌دانند آنها چگونه انتخاب شده‌اند بگویند چه پاسخی در برابر آنها دارند. اگر قانونی وجود داشت تا مردم بتوانند از اعضا به‌دلایل کم‌کاری و رفتار غیر مدنی آنان شکایت می‌کردند حتما صندلی مجالس محلی بعدی، نمایندگانی را در خود می‌نشاند که جرات نمی‌کردند پنهان‌کاری کرده و دست به آبستراکسیون منفی علیه مردم بزند.8066            "}