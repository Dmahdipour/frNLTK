{"onTitr":"","titr":" ایران و اتریش طی 700 سال روابط حسنه ای داشته اند","describe":" قزوین – ایرنا – استاندار قزوین گفت: ایران و اتریش از 700 سال پیش رابطه خوبی  با هم داشته اند و هم اکنون نیز روابط رسمی و دیپلماتیک میان آنها برقرار است.", "text":"به گزارش ایرنا، عبدالمحمد زاهدی روز سه شنبه در دیدار با اشتفان شولتز سفیر اتریش در ایران که در استانداری قزوین برگزار شد افزود: از اظهارات واقع بینانه شما در مورد ایران و حمایت اتریش از معاهده بین المللی برجام تشکر می کنیم. وی ادامه داد: مردم، کشور و دولت ایران اتریش را به عنوان یک کشور حامی صلح و آرامش جهانی می شناسند و فعالیت های این کشور نیز در همین مسیر نشان دهنده درستی شناخت مردم ایران است.این مسئول ادامه داد: امروزه دیپلماسی اقتصادی در دنیا یکی از مهمترین ابعادی است که روابط سیاسی کشورها را در حوزه های مختلف تنظیم می کند.زاهدی افزود: ایران و اتریش به عنوان اعضای جامع جهانی منافع مشترکی در حوزه های فرهنگی، اقتصادی و سیاسی دارند که باید به همه آنها توجه کرد.این مسئول خاطر نشان کرد: کشور ایران به دلیل وسعت زیاد و اقلیم های متفاوت جغرافیایی ویژگی های مختلفی دارد که می تواند در بهبود روابط دو کشور نقش موثری داشته باشد.وی با بیان اینکه قزوین یکی از مهمترین استان های صنعتی، کشاورزی و گردشگری کشور است، افزود: اولین شهر صنعتی ایران در قزوین تاسیس شده است و هم اکنون حدود چهار هزار واحد تولیدی صنعتی با تنوع محصولات در قزوین فعال هستند.این مسئول ادامه داد: با توجه به این ظرفیت ها برای سرمایه گذاری در بخش صنعت و مبادلات تجاری آمادگی کامل داریم و آماده توسعه روابط با کشورهای اروپایی به ویژه اتریش هستیم.وی گفت: در بخش کشاورزی نیز دشت قزوین یکی از مهمترین دشت های کشاورزی ایران است و برای اولین بار به صورت علمی درکشور مطالعه شده است.زاهدی یادآور شد: استان قزوین با اینکه کمتر از یک درصد وسعت کشور را دارد اما حدود پنج درصد محصولات کشاورزی ایران را تولید می کند و انواع و اقسام تولیدات کشاورزی در حوزه زراعی، باغبانی، دارویی و میوه های سردسیری در این استان تولید می شود.وی اضافه کرد: قزوین در حوزه گردشگری نیز علاوه بر تاریخ چند هزار ساله به خصوص بعد از پایتخت شدن جاذبه های گردشگری خوبی دارد به گونه ای که 13 درصد کل آثار تاریخی ثبت شده ایران در قزوین قرار دارد.زاهدی گفت: بعضی از این جاذبه ها مانند قلعه الموت و پهنه های گردشگری برای گردشگران اروپایی بسیار معروف هستند و ظرفیت توسعه و تقویت روابط را مضاعف می سازند.وی اضافه کرد: قزوین در کنار آثار تاریخی، جاذبه های طبیعی نیز مانند مناطق گردشگری و روستاهای بوم گردی دارد که برای گردشگران عاشق طبیعت بسیار جذاب هستند.زاهدی ادامه داد: اگر گردشگری بخواهد همه ایران را تماشا کند باید به قزوین سفر کند چون تمام اقوام ایرانی در قزوین حضور دارند و آداب، رسوم و پوشش خود را نیز حفظ کرده اند.استاندار با اشاره به موقعیت جغرافیایی قزوین افزود: امکانات و زیرساخت های ریلی و جاده ای و نزدیکی به فرودگاه امام خمینی (ره) ظرفیت های اقتصادی و تجاری این استان را مضاعف کرده است که موجب ایجاد انگیزه و رغبت در سرمایه گذاران برای حضور در قزوین می شود. وی ادامه داد: در کنار همه این ظرفیت ها در حال احیای راه ابریشم ریلی هستیم که راه آهن تهران – رشت را به آستارا و اروپا وصل کرده و زیرساخت های لازم را برای گردشگران و سرمایه گذاران فراهم می سازد.استاندار قزوین اضافه کرد: همه دستگاه های اجرایی استان آمادگی همکاری برای تقویت ارتباطات اقتصادی در حوزه های صنعت، گردشگری، کشاورزی و صنایع تبدیلی کشاورزی دارند و آماده هستیم از سرمایه گذاران شرکت های اتریشی در فعالیت های عمرانی هم استقبال کنیم.وی گفت: قزوین شهر شیرینی است و به زودی شهرک شیرینی را در جاده قزوین - تهران احداث خواهیم کرد که ارایه انواع شیرینی های قزوین نیز می تواند جاذبه خوبی را برای گردشگران فراهم کند.زاهدی با بیان اینکه قزوین از قطب های مهم دامداری کشور است ادامه داد: دامداری هایی در این استان فعال هستند که در کل خاورمیانه از لحاظ بهره برداری از فناوری ها و وضعیت بهداشتی بی نظیر هستند. این مسئول افزود: به همین دلیل برخی از برندهای مهم تولید مواد غذایی جهان مانند نستله و بل فرانسه در قزوین کارخانه دارند و از شیر قزوین برای تولید محصولات خود استفاده می کنند.وی با اشاره به مسئله آب در قزوین افزود: موضوع استفاده از فناوری های نو در تامین، انتقال و مصرف آب برای مدیریت ارشد استان بسیار مهم است که امیدواریم با همکاری طرف مقابل برای جلب این فناوری ها و رفع مشکلات استان در این زمینه اقدام کنیم.6101            "}