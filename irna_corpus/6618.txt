{"onTitr":"","titr":" مهارت آموزی سرلوحه فعالیت های کانون پرورش فکری است","describe":" رشت - ایرنا- مدیرکل کانون پرورش فکری کودکان و نوجوانان گیلان با تشریح فعالیت های مراکز کانون گفت: مهارت آموزی سرلوحه فعالیت های کانون پرورش فکری استان است.", "text":"به گزارش خبرنگار ایرنا، اسفندیار ضیائی عصر شنبه در نشست خبری به مناسبت هفته جهانی کودک در جمع خبرنگاران رسانه های گروهی استان گیلان در رشت اظهار داشت: در سند تحول بنیادین آموزش و پرورش  مقوله مهارت آموزی در سرلوحه همه فعالیت ها در آموزش ابتدایی مورد تاکید قرار گرفته که در کانون پرورش فکری نیز به این مهم اهتمام شده است.وی افزود: در راستای فعالیت های مهارت آموزی، برگزاری کارگاه های تخصصی کودک ، نوجوان و والدین با شعار 'خوب زندگی کردن تمرین می خواهد '  از برنامه های کانون پرورش فکری استان گیلان است.وی خاطر نشان کرد: در این کارگاه ها، آموزش های مهارت های زندگی در زمینه خودآگاهی، همدلی، ارتباط موثر، ارتباط میان فردی، تصمیم گیری، حل مسئله، تفکر خلاق ، تفکر انتقادی، کنترل خشم و مدیریت استرس ارایه می شود.مدیرکل کانون پرورش فکری گیلان با بیان این که کودکان امروز بایستی تمرین زندگی داشته باشند، تصریح کرد: این ممارست زندگی امروز کودکان، کمک می کند تا در آینده افراد مسئولیت پذیری باشند.وی در ادامه سخنانش در نشست خبری با اشاره به فعالیت 31 مرکز کانون پرورش فکری در مناطق مختلف استان گیلان گفت: سیاست کلی کانون پرورش فکری در کشور ، توسعه مراکز ثابت نیست اما دغدغه ماست تا از منابع مختلف احداث و تجهیز مراکز ثابت کانون را داشته باشیم.وی با اشاره به فعالیت دو مرکز فراگیر کانون در رشت و رودسر خاطر نشان کرد: جداسازی کودکان عادی با نیازهای ویژه آثار خوبی به بار نمی آورد بنابراین در این بخش از دو سال گذشته برای راه اندازی مراکز فراگیر در کنار مراکز اصلی اقدام کرده ایم که کودکان با نیازهای ویژه در کنار کودکان عادی از خدمات کانون پرورش فکری بهره مند می شوند.ضیائی بزرگترین دغدغه خود را بهره مندی همه کودکان از فعالیت ها و برنامه های کانون پرورش فکری عنوان و اظهار امیدواری کرد تا آنقدر فرصت ایجاد شود تا همه کودکان روستایی و مراکز کم برخوردار از خدمات کانون بهره مند شوند.وی در بخش دیگری از نشست خبری با تشریح برنامه های کانون پرورش فکری در هفته ملی کودک بیان داشت: 14 تا 20 مهرماه با شعار (آینده را باید ساخت) هفته‌ ملی کودک نام گرفته که برنامه های مختلفی در مراکز کانون و در شهرستان های مختلف برای کودکان برنامه ریزی شده است. مدیرکل کانون پرورش فکری گیلان اظهار داشت:  برگزاری مسابقه های نقاشی و کتابخوانی، عضویت رایگان کودکان در مراکز کانون ، دیدار با کودکان بستری در بیمارستان ها و اهدای کتاب به کودکان روستایی و کم برخوردار با همکاری اعضای کمیته هفته ملی کودک از جمله این برنامه هاست.در زمان حاضر، چهار کتابخانه پستی در رشت، تالش، آستارا و لنگرود، دو مرکز فراگیر در رشت و رودسر، کتابخانه سیار روستایی در آستارا و رستم آباد و کتابخانه سیار شهری در رشت فعال است. بر اساس آخرین آمار، بیش از 65 هزار کودک و نوجوان در 31 مرکز فرهنگی هنری کانون پرورش فکری استان گیلان عضو هستند.16 مهر روز جهانی کودک است.7286 /6030            "}