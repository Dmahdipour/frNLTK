{"onTitr":"","titr":" برنامه های روز تهران با شعار «تهران ایرانیان» برگزار می شود","describe":" تهران- ایرنا- معاون فرهنگی و امور رسانه ای اداره کل فرهنگ و ارشاد اسلامی استان تهران گفت: برنامه های روز تهران (14 مهرماه) با شعار تهران ایرانیان در سراسر تهران برگزار می شود.", "text":"مهرشاد کاظمی روز پنجشنبه در گفت و گو با خبرنگار ایرنا درخصوص برنامه های این روز افزود: برنامه های فرهنگی و هنری این مناسبت با شعار «تهران ایرانیان » با هدف معرفی تهران در حوزه های مختلف فرهنگی، تاریخی، هنری و گردشگری به شهروندان برگزار خواهد شد. انتخاب 14 مهر به عنوان روز تهران به این علت انجام شده که سال  1286 خورشیدی متمم قانون اساسی مشروطیت به تصویب مجلس شورای ملی رسید و در اصل 4 آن تهران به عنوان پایتخت ایران رسمیت قانونی پیدا کرد.شورای اسلامی شهر تهران 14 مهر را به عنوان روز تهران تصویب کرده است.معاون فرهنگی و امور رسانه ای اداره کل فرهنگ و ارشاد اسلامی استان تهران نشست تهران پژوهان با حضور فرهیختگان و اساتید حوزه تهران پژوهی(در خانه اندیشمندان)، رونمایی از بخش مسابقه عکس پنجمین جشنواره پژوهشی جایزه تهران در آموزشگاه دارالفنون، ارائه بلیت نیم بها در روز تهران از سوی سینماهای پایتخت، چاپ تمبر روز تهران با همکاری وزارت ارتباطات و فناوری، آئین نواختن زنگ روز تهران در مدرسه شاعره معاصر پروین اعتصامی، عضوگیری رایگان کتابخانه های شهر تهران و اجرای ارکستر مرکز علمی- کاربردی موسیقی اداره کل فرهنگ و ارشاد استان تهران را از جمله برنامه های روز تهران در هفته آتی برشمرد.کاظمی تاکید کرد: با پیشنهاد احمد مسجد جامعی عضو شورای اسلامی شهر تهران به 50 سینما در شهر تهران برای مشارکت در برنامه های روز تهران گل هدیه داده خواهد شد.  تهرام/7244/ 1008            "}