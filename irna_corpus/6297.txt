{"onTitr":"","titr":" توسعه ملی با افزایش تولید و ارتقای بهره وری روستا","describe":" تهران- ایرنا- روستا به عنوان مهمترین پایگاه های تولید مواد حیاتی برای رفع نیازهای اساسی کشور به شمار می رود که استفاده از فرصت های درونی آنها می تواند باعث افزایش تولید و ارتقای بهره وری و توسعه ملی شود.", "text":"به گزارش گروه اطلاع رسانی ایرنا، روستانشینان و عشایر در پویایی اقتصاد کشور جایگاه مهمی دارند و به رشد اقتصادی، کنترل نرخ تورم، افزایش نرخ اشتغال و ... کمک فراوانی می کنند. آنان در واقع بستر مناسبی برای تولیدات کشاورزی، دامی، صنعتی و خدماتی، حفظ محیط زیست و امنیت، هنجارهای فرهنگی و اجتماعی، حراست و نگهبانی مرزها فراهم می آورند.در این میان با نگاهی کارشناسانه می توان دریافت که ریشه بیشتر مشکلات و مسایل عقب ماندگی همچون فقر گسترده، نابرابری در حال رشد، بیکاری فزاینده، حاشیه نشینی در شهرها و ... ناشی از بی توجهی به روستاها و عشایر کشور است. از این رو شناخت دقیق مسایل مربوط به روستا و عشایر یکی از اولویت های اساسی به شمار می رود که باید مورد توجه قرار گیرد.با توجه به این مهم مرکز توسعه روستایی از شورای فرهنگ عمومی تقاضا کرد که به منظور تجلیل و تقدیر از زحمتکشان روستایی و عشایری، روزی به این نام معرفی و نامگذاری شود، بدین ترتیب 15 مهر در تقویم ملی ایران به نام «روز روستا و عشایر» نامگذاری شد.پژوهشگر گروه اطلاع رسانی ایرنا به مناسبت روز روستا و عشایر با «محمد امین خراسانی» عضو هیات علمی و استاد برنامه ریزی روستایی دانشگاه تهران به گفت وگو در ارتباط با مسایل روستا و روستاییان پرداخته است.**جایگاه روستا در توسعه کشورخراسانی درباره جایگاه روستا در توسعه کشور گفت: ایران به صورت تاریخی سرزمین روستایی محسوب می شود و در طول تاریخ جمعیت روستایی کشور از جمعیت شهرنشین آن بیشتر بوده است تا اینکه برای نخستین بار از اویل دهه 60 خورشیدی جمعیت شهری بیشتر شد و در همین چهار دهه به گونه ای سرعت روستاگریزی و شهرنشینی افزایش پیدا کرد که برپایه سرشماری 1395خورشیدی حدود 26 درصد جمعیت کشور در روستاها ساکن هستند. البته نباید از نظر دور داشت که تعداد زیادی از شهرهای کوچک کشور، حیات، معیشت و فرآیندهای روستایی تجربه می کنند و مناسبات اجتماعی، فرهنگی و ... آنها بیش از آنکه به شیوه مدرن باشد، ریشه در مناسبات محلی دارد. بنابراین جایگاه روستا در توسعه کشور را باید بسیار عمیق تر و گسترده تر از آن چیزی دانست که آن برداشت می شود. زیرا با توجه به آمار رسمی هنوز 26 درصد از جمعیت کشور در روستاها زندگی می کنند و همچنین جمعیتی بیش از این 26 درصد متاثر از روستانشینی و معیشت کشاورزی هستند. از این رو روستاها در ابعاد سه گانه اقتصادی، اجتماعی و زیست محیطی به عنوان ابعاد کلان توسعه ملی، منطقه ای و محلی تاثیرگذار هستند.**تاثیر روستاها در بُعد اقتصادی توسعهاین استاد برنامه ریزی روستایی اظهار داشت: در بُعد اقتصادی روستاهای ایران مانند بسیاری از روستاهای کشورهای در حال توسعه، مراحل بازساخت و احیا خود را پشت سر می گذارند؛ یعنی فرایندهای اقتصادی که در زمان حاضر در روستاهای کشور در حال شکل گیری است دیگر آن فرآیندهای سنتی شناخته شده ای که همه از اقتصاد روستایی تصور می کنند، نیست. به عبارتی اقتصاد روستاها در شرایطی قرار دارد که هر چه بیشتر از فعالیت های کشاورزی فاصله می گیرد و به طرف فعالیت های غیرکشاورزی حرکت می کند.این اتفاق در روستاها باعث شده است تا اثرهای خود را در سطوح منطقه ای و ناحیه ای نشان دهد. ارزش زمین به واسطه عوامل درون زا و برون زا در حال افزایش است زیرا هنگامی که فعالیت های کشاورزی به غیرکشاورزی تبدیل می شود و کاربری های صنعتی، خدماتی، گردشگری و ... در روستاها به وجود می آید ارزش املاک و اراضی روستایی نیز افزایش یافت و وقتی گرایش به روستاها برای تفریح و استراحت از طرف شهرنشین ها بیشتر می شود شرایط به طرف ارزش زمین ها روستایی حرکت می کند. از طرفی دیگر کشاورزی که سهم آن در فعالیت های اقتصادی کشور در حال کاهش است، از مکانیزم ها و فرآیندهای سنتی فاصله می گیرد و به کشاورزی نیمه مدرن و مدرن تبدیل می شود که نیروی کار سهم کمتری در آن ایفا می کند. بنابراین این عوامل به نوبه خود تاثیر روستاها در اقتصاد کشور را به خوبی نشان می دهد.**روستاها و تاثیرگذاری در اقتصاد شهرهاوی درباره مهاجرت از روستا بیان داشت: مهاجرت از روستا به شهر اگرچه دارای پیامدهای منفی است اما از جنبه های دیگری به لحاظ اقتصادی در توسعه نقش دارد زیرا این مهاجران نیروهای کاری هستند که از بخش های کشاورزی خارج می شوند و به فعالیت های غیرکشاورزی در شهرها که بیشتر فعالیت های خدماتی هستند، می پردازند. بنابراین به هر مقدار روستاها از خدمات بهداشتی، خدماتی و فرهنگی مطلوب تری برخوردار باشند، مهاجرت هایی هم که از روستاها به شهرها انجام می گیرد، پیامدهای مطلوب تری برای اقتصاد شهرها به دنبال دارند. بدین گونه روستاها با تامین کردن نیروی کار در شهرها نقش مهمی در اقتصاد شهری ایفا می کنند. خراسانی در ادامه افزود: البته نباید از نظر دور داشت که بازار کار شهرها به واسطه رکود اقتصادی سال های پیش، صنعتی شدن ناقص و خدماتی شدن بیش از اندازه، بازار کاری مغشوش است که برنامه ای برای جذب نیروی کار جدیدی که از روستاها وارد می شود و دارای مهارت چندانی نیست، ندارد که این مهم خود باعث ایچاد حاشیه نشینی در کلان شهرها و توسعه بخش غیررسمی و حتی زیرزمینی اقتصاد و کاذب شده است. بنابراین تمام این اتفاق ها ناشی از فرایندهایی مثبتی مانند مکانیزه شدن بخش کشاورزی و عوامل منفی همچون ضعف امکانات و خدمات، حمل و نقل توسعه نیافته و دسترسی نامطلوب و ... است که نیروی کار را به طرف شهرها گسیل می کند.با توجه به این عوامل باید گفت که در کشورهای توسعه یافته روستا و شهر رقیب یکدیگر نیستند بلکه مکمل هم هستند و سعی دارند که برای حرکت به طرف توسعه از منابع یکدیگر استفاده کنند و شهرها و روستا با هم و به صورت یک زنجیره به طرف توسعه در حرکت باشند اما چیزی که در کشور ما مشاهده می شود سرازیر شدن منابع اقتصادی روستاها به طرف شهرها است بدون اینکه بخشی از این منفعت به روستاها بازگشت داشته باشد.**تاثیر روستاها در بُعد اجتماعی توسعهعضو هیات علمی دانشگاه تهران درباره بُعد اجتماعی روستاها در توسعه کشور توضیح داد: در کشور 60 هزار آبادی وجود دارد که از تعداد شهرها به مراتب بیشتر است که این نشان دهنده پراکنش بسیار زیاد جمعیت روستایی است که مناسبات فرهنگی و اجتماعی خاص خود را نیز دارد. بنابراین به واسطه جمعیت روستایی کشور که چیزی حدود 20 میلیون تن است تاثیر فرهنگی و اجتماعی گسترده ای در کشور دارند که در جنبه های مختلف خود را نشان می دهد.در وهله نخست روستاها مهمترین پایگاه ادامه حیات فرهنگ بومی و منطقه ای کشور هستند؛ یعنی اگر بخواهیم فرهنگ بومی هر استان را شناسایی کنیم باید به سراغ روستاها برویم زیرا مصادیق و نمادهای فرهنگی در روستاها وجود دارد. بنابراین بخش مهمی از میراث کشور مانند میراث فرهنگی و طبیعی در روستاها است.وی اثر دیگر اجتماعی و فرهنگی روستاها در توسعه کشور را ایفای نقش افراد روستایی دانست و تصریج کرد: امروزه شرایطی پیش آمده که روستاها در جنبه های مختلف پیشرفت کرده اند و بسیاری از جوانان روستایی با تحصیل در دانشگاه های مختلف، توانسته اند در روستاهای خود و شهرها اثرگذار باشند. بنابراین روستاها هم مانند شهرها از جنبه های اجتماعی و فرهنگی به طرف نو شدن و تغییر کردن پیش می روند.این تغییرات می تواند وجوه مثبت و منفی در توسعه ملی ایفا کند. از جنبه مثبت آن باعث ارتقا اعتماد به نفس، بالا رفتن امید به زندگی و آگاهی به حقوق خود در میان روستاییان می شود که این مهم نیز به نوبه خود در افزایش مشارکت سیاسی تاثیرگذار است. البته از جنبه منفی آن نیز باعث افزایش انگیزه مهاجرت می شود.  **تاثیر روستاها در بُعد زیست محیطی توسعهخراسانی در پایان درباره بُعد زیست محیطی روستاها در توسعه کشور یادآور شد: اینک با توجه به بحران های آب و خاک همه افراد پی به اهمیت جایگاه روستاها در توسعه ملی از بُعد زیست محیطی برده اند. در سال های گذشته افزایش رشد جمعیت و شهرنشینی، بازار بزرگی برای محصولات کشاورزی ایجاد کرد از این رو کشاورز که از یک طرف آموزش ندیده و از طرفی دیگر به فناوری های روز دنیا مجهز نشده است، برای اینکه اختلاف سطح زندگی خود با شهرنشینان را کاهش دهد با به زیر کشت بردن زمین های بیشتر بر منابع آب و خاک فشار بیشتر وارد می کند. از این رو به واسطه استفاده از آبیاری سُنتی منابع آب بیشتری را هدر می دهد و هم منابع خاک با فرسایش روبرو می کند. اهمیت زیست محیطی روستاها به حدی است که آب شُرب شهرها از روستاها تامین می شود و آب که اکنون با بحران روبرو است 93 درصد آن در بخش کشاورزی مصرف می شود.بنابراین عدم توجه به روستاها به صورت کلان باعث خواهد شد که محیط زیست و منابع طبیعی نادیده گرفته شود و در بسیاری از مسایل با مشکل روبرو شویم زیرا بخش مهمی از منابع آب و خاک در روستاها قرار دارند.پژوهش9370**2002**9131            "}