{"onTitr":"","titr":" مازندرانی ها اربعین امسال 10 موکب در عراق برپا می کنند","describe":" ساری - ایرنا - مسئول کمیته فرهنگی و آموزشی ستاد اربعین حسینی مازندران گفت که مازندرانی ها امسال 10 موکب برای پذیرایی از عزاداران حسینی در عراق برپا می کنند .", "text":"به گزارش خبرنگار ایرنا ، حجت الاسلام حسین خانی روز چهارشنبه در نشست کمیته فرهنگی و آموزشی ستاد اربعین مازندران در ساری، افزود : برای پرهیز از اسراف و ریخت و پاش در این ایام ، تصمیم بر این شد تا تعداد موکب های اربعین حسینی مازندران کاهش یابد . وی ادامه داد: پارسال برای میزبانی و پذیرایی از عزاداران اربعین حسینی 20 موکب مازندران در عراق برپا شده بود.مسول بعثه مقام معظم رهبری در حج و زیارت مازندران از تصمیمات جدید برای برپایی موکب اربعین خبر داد و گفت که تمامی موکب های استان ملزم هستند با خود مبلغ، مداح و قاری قرآن اعم از زن و مردم داشته باشند.وی اضافه کرد: این تصمیم ستاد اربعین برای پربارتر کردن برنامه های عزاداری اربعین حسینی است تا برپایی موکب تنها در پذیرایی خلاصه نشود و بار معنوی و فرهنگی نیز با خود داشته باشد . خانی با اعلام این که سال گذشته تنها نیمی از موکب های مازندران دارای مبلغ ، مداح و قاری قرآن بودند، گفت که هزینه ویزای این افراد بر عهده ستاد اربعین است.مسئول کمیته فرهنگی و آموزشی ستاد اربعین مازندران همچنین بر تشکیل دبیرخانه دائمی این کمیته در استان تاکید کرد و افزود: با تشکیل کمیته ای متشکل از نهادهای فرهنگی استان می توان علاوه بر شناسایی آسیب ها و چالش های برگزاری این مراسم، راهکارهای لازم برای حل آن نیز پیشنهاد داد. جلسه امروز کمیته فرهنگی و آموزشی ستاد اربعین حسینی مازندران با محوریت کارگروه تبلیغ ، نماز و قرآن تشکیل شد.بر اساس آمارهای رسمی تاکنون حدود پنج هزار مازندرانی برای حضور در مراسم اربعین حسینی در عراق در سامانه حج و زیارت ثبت نام کردند . 2096/1654            "}