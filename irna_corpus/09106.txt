{"onTitr":"","titr":" تیم 90 ارومیه کی به مصاف پرسپولیس تهران می رود؟","describe":" ارومیه- ایرنا- سرمربی تیم فوتبال 90 ارومیه گفت: زمان بازی این تیم مقابل پرسپولیس تهران در مرحله چهارم مسابقات جام حذفی کشور هنوز از سوی فدراسیون اعلام نشده است.", "text":"'وحید بیاتلو' روز چهارشنبه در گفت و گو با خبرنگار ایرنا افزود: تیم پرسپولیس به تازگی دیدار خود با السد قطر را به پایان رسانده است و ما همچنان منتظر اعلام زمان برگزاری دیدار خود با این تیم پرستاره هستیم.وی بیان کرد: تیم فوتبال 90 ارومیه در دور سوم مسابقات جام حذفی کشور با قرعه استراحت مواجه شد و جواز حضور در دیدارهای دور چهارم و یک شانزدهم نهایی این رقابت ها را کسب کرد و این بار باید به مصاف تیم پرستاره و پرطرفدار پرسپولیس تهران برود.وی ادامه داد: در دیدارهای دور چهارم جام حذفی کشور تیم های حاضر در لیگ برتر نیز وارد جدول مسابقات شدند و در این مرحله 32 تیم برای برگزاری دیدارهای مرحله یک شانزدهم نهایی به مصاف هم رفتند و تنها دیدار 90 ارومیه و پرسپولیس تهران به تعویق افتاد.سرمربی تیم فوتبال 90 ارومیه گفت: قرعه کشی مرحله یک هشتم نهایی مسابقات جام حذفی نیز این هفته انجام شد و بر اساس آن برنده بازی 90 ارومیه و پرسپولیس تهران به مصاف سپیدرود رشت می رود.بیاتلو افزود: تیم 90 ارومیه 18 مهر ماه جاری از هفته هفتم رقابت های لیگ دسته یک کشور میزبان آلومینیوم اراک است و امیدواریم قبل از این دیدار، زمان بازی مقابل پرسپولیس تهران مشخص شود.به گزارش ایرنا امسال پس از گذشت سه دهه بار دیگر با حضور تیم 90 ارومیه در لیگ دسته یک کشور، فوتبال ارومیه جان تازه ای به خود گرفته ولی این تیم برای بقا در جام آزادگان نیازمند حمایت همه جانبه مسوولان آذربایجان غربی است. این تیم تا پایان هفته ششم رقابت های لیگ دسته یک باشگاه های کشور 'جام آزادگان' با کسب سه امتیاز در رده چهاردهم جدول رده بندی قرار دارد.7156/3072            "}