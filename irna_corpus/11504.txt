{"onTitr":"","titr":" طاعون نشخوارکنندگان کوچک درکنترل دامپزشکی البرز است","describe":" کرج- ایرنا- مدیرکل دامپزشکی البرز اعلام کرد شیوع بیماری طاعون نشخوارکنندگان کوچک در وحوش منطقه شکار ممنوع طالقان سبب شد تا اقدام کنترلی پیشگیرانه در دام های اهلی استان به عمل آید.", "text":"دکتر علی اصغر شریفی روز سه شنبه در گفت وگو با خبرنگار ایرنا افزود: براین اساس 75 هزار راس دام عشایر و دامداران استان البرز در محدوده خطر شیوع بیماری طاعون نشخوارکنندگان واکسینه و مایه کوبی شدند.وی با بیان اینکه بیماری طاعون نشخوارکنندگان کوچک در حیات وحش منطقه طالقان با تلفات همراه بوده است، گفت: این بیماری مشترک انسان و دام  نیست  اما می تواند سبب تب دار شدن لاشه دام شده و امکان دارد مصرف گوشت دام های بیمار منجر به بروز عوارض و حساسیت شود.  وی به مردم توصیه کرد که  گوشت قرمز را از مراکز عرضه ی بهداشتی خریداری کنند زیرا اگر این بیماری در دام های اهلی سرایت کند، ممکن است افراد سودجو اقدام به کشتار این دام ها کرده و آن را به صورت دوره گردی به فروش برسانند.  مدیرکل دامپزشکی البرزبا تاکید براینکه این بیماری در کنترل است، بیان داشت: به محض اطلاع از وجود این بیماری در منطقه شکار ممنوع طالقان دستگاه های اجرایی مانند دامپزشکی، حفاظت محیط زیست، هلال احمر و فرمانداری طالقان ورود پیدا کردند. وی اضافه کرد: بررسی آزمایشگاهی نمونه لاشه های کشف شده بیانگر مسمومیت غذایی وحوش بوده لیکن یک  نمونه لاشه ها ابتلا به بیماری طاعون نشخوار کنندگان کوچک تشخیص داده شد. شریفی در خصوص بروز این بیماری در منطقه شکار ممنوع طالقان، گفت: ویروس این بیماری در منطقه در حال گردش است و به علت تحرک عشایر احتمال تماس دام های آنان با کل ، بز و میش کوهی  وجود دارد که منجر به انتقال بیماری می شود.  بر اساس اعلام اداره کل حفاظت محیط زیست استان البرز در روزهای اخیر لاشه 15 کل و بز وحشی در منطقه شکار ممنوع طالقان پیدا شد. سال 94 شیوع و همه گیری بیماری طاعون نشخوارکنندگان کوچک در منطقه شکار ممنوع طالقان و منطقه آزاد بر استان البرز بیش از 200 راس از حیات وحش  منطقه را تلف کرد.6156/ 6155            "}