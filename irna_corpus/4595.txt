{"onTitr":" سرپرست پلیس راهنمایی و رانندگی،    ","titr":" پنج درصد تصادفات قم مربوط به کودکان است","describe":" قم - ایرنا - سرپرست پلیس راهنمایی و رانندگی قم گفت: بر اساس بررسی های انجام شده، حدود پنج درصد تصادفات جرحی و فوتی در سطح شهر قم مربوط به کودکان است که با موتورسیکلت یا خودرو برخورد داشته اند.", "text":"سرهنگ علی حسن قیصری روز دوشنبه درحاشیه برنامه آموزش کودکان درشهرک ترافیک درگفت و گو با خبرنگار ایرنا، با تبریک هفته نیروی انتظامی و روز جهانی کودک وتقدیر ازاطلاع رسانی رسانه ها افزود: از همه رانندگان می خواهیم که ضمن رعایت قوانین، در هنگام رانندگی با سرعت مجاز حرکت کنند، چرا که این امر موجب می شود تا کودکان ایمن تر از معابر عبور کنند. وی درادامه برضرورت آموزش قوانین راهنمایی و رانندگی از دوران کودکی تاکید کرد وگفت: به والدین توصیه می کنیم در هنگام رانندگی از در آغوش گرفتن کودکان در صندلی های جلوی خودرو (سمت راننده و شاگرد) خودداری نمایند، چون این مساله موقع تصادف خطرهایی را متوجه کودک می کند.سرپرست پلیس راهنمایی و رانندگی قم خاطرنشان کرد: توصیه دیگر این است که در صندلی عقب خودرو نیز، از صندلی کودک استفاده شود.  وی با اشاره به برگزاری هفته نیروی انتظامی تصریح کرد: یکی از برنامه های پلیس راهنمایی و رانندگی در این هفته، آموزش دادن به همیاران پلیس و کودکان در مقطع های پیش دبستانی و ابتدایی است.قیصری با بیان این که با برنامه ریزی های انجام شده کودکان در شهرک های ترافیک حضور می یابند، گفت: ابتدا همکاران ما به صورت نظری مفاهیم تابلوهای راهنمایی و رانندگی را به کودکان یاد و سپس به صورت عملی در محوطه این مجموعه، نحوه عبور از گذرگاه عابر پیاده و شناخت تابلوها را آموزش می دهند. وی تاکید کرد: کودکان امروز، رانندگان آینده جامعه هستند، از این رو اگر به درستی از همین سنین آموزش های لازم به آنها داده شود، به طور حتم در آینده در موضوع های تصادفات و ترافیک با مشکلات کمتری مواجه خواهیم بود. *دو شهرک آموزشی ترافیک در قم فعال است رئیس اداره آموزش و فرهنگ ترافیک راهنمایی و رانندگی قم نیز در این زمینه در گفت وگو با ایرنا اظهار کرد: در حال حاضر در این استان دو شهرک آموزشی ترافیک فعال است که در بلوار الغدیر و شهرک قدس دراختیار علاقه مندان می باشد.  سرگرد محمدرضا هاشمی با بیان این که هر دو شهرک مذکور در طول سال فعال هستند، بیان کرد: برای کودکانی که در این شهرک ها حضور می یابند، ابتدا در کلاس نظری مفاهیم ترافیکی به آنها آموزش داده می شود.وی افزود: خیابان ها و تابلوهای راهنمایی و رانندگی در محوطه این شهرک شبیه سازی شده اند و دانش آموزان شرکت کننده با حضور در آن، به صورت عملی آموزش می بینند و با مفاهیم ترافیکی آشنا می شوند. وی با اشاره به این که در سال های اخیر شاهد کاهش تصادفات بوده ایم، تصریح کرد: یکی از علت های این مساله، طرح موفق همیاران پلیس بوده که با همکاری آموزش و پرورش و سایر نهادها انجام شده است. هاشمی خاطرنشان کرد: کودکان ضمن آنکه همیار پلیس هستند، می توانند خطاها و تخلف های رانندگی را به والدین خود و سایر رانندگان تذکر دهند و از آنها بخواهند قوانین را رعایت کنند. وی با اشاره به این که آموزش مذکور در طول سال در مدرسه ها و مرکزهای کانون پرورش فکری کودکان و نوجوانان انجام می شود، گفت: مدرسه های متقاضی آموزش، می توانند از طریق معاونت پرورشی آموزش و پرورش برای هماهنگی اقدام کنند. بر اساس این گزارش، به مناسبت هفته نیروی انتظامی و روز جهانی کودک، تعدادی از دانش آموزان ابتدایی و کودکان پیش دبستانی در شهرک آموزشی ترافیک در کانون پرورش فکری کودکان و نوجوانان حضور یافتند و کارشناسان راهنمایی و رانندگی آموزش های لازم را درباره مسائل ترافیکی به آنها دادند.همچنین در ادامه، تعدادی از همیاران پلیس به همراه افسران راهنمایی و رانندگی در چند تقاطع سطح شهر قم حضور یافتند و با گرفتن پلاکاردهایی در دست که بر روی آنان قوانین راهنمایی و رانندگی نوشته شده بود، رعایت این قوانین را به رانندگان یادآور شدند. 16 مهر روز جهانی کودک نامگذاری شده است.   سیزدهم تا نوزدهم مهرماه به عنوان هفته ناجا نامگذاری و «پلیس مقتدر، امین مردم» به عنوان شعار این هفته انتخاب شده است. بیش از 70 برنامه اجتماعی، فرهنگی، انتظامی، ترافیکی و غیره طی این هفته در استان قم اجرا می شود.7406/ 6133/            "}