{"onTitr":"","titr":" تابستان گذشت اما آب در ایذه همچنان جیره بندی است","describe":" اهواز - ایرنا - مردم ایذه پس از پشت سر گذاشتن تابستانی پر التهاب از لحاظ تامین آب شرب، حالا کم‌کم باید با جیره‌بندی جدید آب کنار آیند.", "text":"به گزارش ایرنا، موضوع تامین آب شرب ایذه چندین سال است که نقل محافل است، این مشکلات در حالی رخ می‌دهد که سه دریاچه سدهای شهید عباسپور، کارون سه و کارون چهار ایذه را احاطه کرده و البته به جز اخبار غرق شدگی چیزی عاید این شهرستان محروم نکرده‌اند.اگر زمان آبگیری سد کارون سه در سال 83 آینده نگری برای انتقال آب به ایذه و سایر شهرهای شمال شرق خوزستان صورت می‌گرفت، اکنون هیچکدام از مشکلات کنونی وجود نداشت و سفره‌های آب زیرزمینی ایذه نیز ته نمی‌کشید.به تازگی برای رسیدن چاه‌ها به آب در ایذه، بیش از 350 متر حفاری صورت می‌گیرد، و این نشان ‌دهنده چیزی فراتر از بحران در این شهرستان 230 هزار نفره است.ابتدای مرداد امسال در جلسه بررسی وضعیت آب ایذه که با حضور جمعی از مسئولان استانی برگزار شد، مقرر شد در مدت یکسال، خط لوله آب از سد کارون سه به سمت ایذه کشیده شود تا مشکل آب شرب این شهرستان برطرف شود، این پروژه غیر از پروژه انتقال آب به شهرهای شمال شرق خوزستان است اما پس از گذشت بیش از دوماه از تصویب آن، خبری از اجرای آن نیست.یکی از شهروندان ایذه‌ای در گفت‌وگو با خبرنگار ایرنا بیان کرد: تابستان امسال با هر مصیبتی بود گذشت؛ آب شرب بسیاری از مردم ایذه با تانکر تامین می‌شد و همه با درک این شرایط حساس  سوختند و ساختند اما برای سال بعد باید چه کنیم؟احمد محمدپور افزود: اگر این کم‌آبی برای شهرهای مرکزی ایران بود و کارون سه در مجاورت آنها قرار داشت، خود مسئولان بیل و کلنگ برداشته و مشغول تکمیل طرح بودند اما مردم محروم ایذه باید فقط در بیلبیوردها انجام پروژه انتقال آب را نظاره‌گر باشند.زهرا سعیدی دیگر شهروند ایذه‌ای نیز در گفت‌وگو با خبرنگار ایرنا بیان کرد: با اعلام اداره آب، هم اکنون هر محله در ایذه، درخوشبینانه ترین حالت در شبانه روز چهار ساعت آب خواهد داشت، البته این مصوبه نیز در دو روز اخیر کاملا اجرایی نشده و برخی محلات همین چند ساعت را هم به طور کامل از آب لوله‌کشی بهره‌مند نبوده‌اند.وی گفت: تانکر و پمپ آب این روزها در ایذه جزو نیازهای اصلی به شمار می‌رود و بدون آنها زندگی برای خانوارها سخت و سخت‌تر می‌شود؛ بزرگ‌ترها می‌توانند تاحدودی بی‌آبی را تحمل کنند اما با نیازهای کودکان چه کنیم؟رییس آبفا ایذه نیز در گفت‌وگو با خبرنگار ایرنا با تاکید بر تسریع در تکمیل پروژه انتقال آب از سد کارون سه به شهرهای شمال شرق خوزستان گفت: وضعیت آب‌رسانی به شهرستان ایذه با توجه به پایان فصل گرما به تعادل نسبی رسیده اما همچنان در وضعیت بحرانی قرار داریم؛ مشکلات آب شرب ایذه تا انتقال آب از دریاچه سد کارون سه ادامه خواهد داشت.حسین خواجوی ادامه داد: این شهرستان از لحاظ تامین آب شرب در وضعیت بغرنجی به سر می برد، و اکنون برای رسیدن به آب، چاه‌های ما تا عمق350 متری پیش می‌روند.وی بر لزوم اجرایی شدن پروژه انتقال آب به ایذه تاکید کرد و افزود: این پروژه که غیر از پروژه اصلی انتقال آب به ایذه است، در جلسه بررسی مشکلات ایذه در مرداد امسال تصویب شد و مقررشد در مدت یکسال اجرا شود اما تاکنون خبری از آغاز آن نیست.خواجوی با هشدار نسبت به کاهش سطح آب‌های زیر زمینی گفت: مردم ایذه تابستان سختی را پشت سرگذاشتند و اگر این طرح تا سال آینده به سرانجام نرسد، مشکلات آب این شهرستان بیش از پیش خواهد شد.وی افزود: در چند ماه گذشته به دلیل افت فشار و کمبود تولید آب در شهرستان ایذه، آب مورد نیاز تعدادی از مشترکان با تانکر سیار حمل آب تامین می‌شد.رییس آبفا ایذه ادامه داد:با توجه به عبور از فصل گرما، خنکی هوا و کاهش مصرف آب، همکاری آبفا ایذه با پنج تانکر استیجاری این اداره به پایان رسید و از این پس آب حدود 90 درصد این مناطق از طریق لوله‌های سطح شهر تامین خواهد شد.وی از تداوم جیره بندی آب در ایذه خبر داد و گفت: آب برخی محلات ایذه در نوبت صبح و برخی دیگر در نوبت عصر و هرکدام به مدت چهار تا پنج ساعت وصل خواهد شد‌.وی با درخواست از همشهریان برای صرفه جویی در مصرف آب افزود: با وجود همکاری بسیاری از شهروندان ایذه‌ای در صرفه جویی، متأسفانه تعدادی از مشترکان با عادات غلطی مانند خیابان ‌شویی، مایه حیات را هدر می‌دهند.وی ادامه داد: در صورت دریافت گزارش مبنی بر خیابان‌شویی، سرریز آب از تانکر و موارد اینچنینی از طریق ماموران ما و یا مردم، پس از اخطار و تذکر با مشترک مربوطه برخورد قانونی انجام خواهد شد.گفتنی است پروژه انتقال آب به شهرهای شمال شرقی خوزستان از سد کارون سه، آب مصرفی 753 هزار نفر در هفت شهر و 679 روستای شمال شرق خوزستان را برای مدت 30 سال تامین خواهد شد، هزینه انجام این طرح که توسط یک شرکت چینی تامین شده 406 میلیون یورو برآورد شده است.برای اجرای این پروژه پنج هزار و 800 متر تونل حفر خواهد شد، و انتقال آب با استفاده از لوله‌های فلزی آب انجام می‌شود.این پروژه که از حدود سه ماه پیش آغاز شده تاکنون 18 متر تونل آن حفر شده، و زمان بهره برداری کامل از آن 44 ماه درنظر گرفته شده است. شهرستان ایذه متشکل از سه بخش مرکزی، دهدز و سوسن است و با جمعیتی در حدود 230هزار نفر در شرق خوزستان و مرکز آن در فاصله 183 کیلومتری اهواز قرار دارد. 9434/ 6037            "}