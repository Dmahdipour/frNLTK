{"onTitr":"","titr":" فرد مهاجم به معلمان مدرسه در مشهد بازداشت شده است","describe":" مشهد- ایرنا- رئیس آموزش و پرورش ناحیه 2 مشهد گفت: یکی از دو مهاجمی که دیروز نهم مهر با سلاح سرد به معلمان یک مدرسه ابتدایی در این شهر حمله و آنها را مجروح کرده بود توسط پلیس دستگیر شد.", "text":"محسن روحانی نیا روز سه شنبه در گفت و گو با خبرنگار ایرنا افزود: فرد دومی که همدست مهاجم دستگیر شده بوده نیز متواری و از سوی پلیس تحت تعقیب است.وی ادامه داد: دیروز هنگام تعویض نوبت کاری مدارس ساعت 12 ظهر دو نفر با چاقو و قمه وارد یک مدرسه ابتدایی در مشهد شدند و اقدام به کتک زدن یکی از معلمان کردند که با ورود یکی دیگر از معلمان برای خاتمه درگیری، وی را نیز مورد ضرب و شتم و حمله با ضربات چاقو قرار داده بودند.رئیس آموزش و پرورش ناحیه 2 مشهد گفت: در این حادثه یکی از معلمان از ناحیه لب و فک دچار پارگی و شکستگی دندان و دیگری از ناحیه پیشانی با چاقو به شدت زخمی شد. هر دو نفر این همکاران فرهنگی پس از انتقال به بیمارستان و انجام بخیه در محل پارگی مرخص شدند.وی در خصوص علت حادثه نیز اظهارداشت: طبق بررسیهای اولیه دیروز پیش از حادثه یکی از دانش آموزان بی توجه به تذکر مداوم معلم اقدام به بر هم زدن نظم کلاس کرده بود که در نهایت با ضربه ای به صورتش از کلاس اخراج می شود. روحانی نیا افزود: در پی این اتفاق ولی دانش آموز به همراه یکی از دوستانش با چاقو و قمه به مدرسه وارد شد و اقدام به ضرب و شتم معلم می کنند. مهاجم دوم که ولی دانش آموز محسوب نمی شود هنوز متواری است و تحت تعقیب قرار داد.وی گفت: هم اکنون گروه ارزیابی اداره کل آموزش و پرورش خراسان رضوی در محل مدرسه حاضر شده و اقدام به بررسی ابعاد مختلف حادثه کرده اند. این موضوع به صورت کاملا قانونی پیگیری می شود.7496/1858            "}