{"onTitr":" فرماندار:    ","titr":" محدوده های شهری اردستان نیازمند پایش است","describe":" کاشان- ایرنا- فرماندار اردستان گفت: حریم شهری اردستان و زواره نیازمند پایش است اما شهرداری ها ابزار اجرا نداشته و باید پاسخگوی مراجع زیادی باشند.", "text":"به گزارش ایرنا، حمیدرضا تاملی روز یکشنبه در کارگروه شهرداری ها و امور شهری اردستان بیان کرد: بسیاری از زمین ها و محدوده های روستایی از سوی منابع طبیعی جزء زمین هی ملی معرفی شده که بدون کارشناسی لازم، صورت گرفته است.وی افزود: این شرایط موجب شده تا امکان توسعه مسکن در بسیاری از روستاهای شهرستان اردستان وجود نداشته باشد.فرماندار اردستان تصریح کرد: همچنین بسیاری از زمین های شهرستان بدون کارشناسی و در نبود متولیان شهری جزء مناطق حفاظت شده و شکار ممنوع قرار گرفته که خود مانع توسعه روستایی شده است.وی اضافه کرد: دولت برآمده از رای مردم نمی تواند نسبت به مسائل حوزه شهری بی تفاوت باشد چرا که مردم به مجموعه خدمات در نهایت نمره ای از رضایت مندی می دهند که همه در آن شریک هستند.تاملی گفت: نسبت به آنچه در امور شهرداری ها روی می دهد واکنش لازم صورت خواهد گرفت؛ باید در مسائل مختلف پاسخ مناسب را به موقع و در چارچوب فرآیندهای قانونی به مردم بدهند.وی هدف از تشکیل این کارگروه را رسیدگی به مشکلات شهرداری ها و مسائل مرتبط با دستگاه های اجرایی عنوان کرد و یادآور شد: مدیریت شهرستان خواستار تهیه طرح تفصیلی شهرها بر اساس واقعیات شهری است و نباید در بازتاب مسائل و مشکلات مردم به مرکز استان کوتاهی شود.فرماندار اردستان همچنین بیان کرد: شهرداری ها نسبت به اجرای طرح ممیزی املاک اقدام کنند، هزینه اجرای آن قابل بازگشت است.به گفته وی، هم اکنون 66 درصد از جمعیت 42 هزار نفری این شهرستان در سه شهر اردستان، زواره و مهاباد سکونت دارند.اردستان در فاصله 118 کیلومتری شمال شرقی اصفهان واقع می باشد.7431/8123            "}