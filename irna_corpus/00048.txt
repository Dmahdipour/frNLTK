{"onTitr":"","titr":" افزایش تنش ها در مجلس الجزایر","describe":" الجزیره - ایرنا - درخواست ها برای استعفای رئیس مجلس مردمی ملی الجزایر وارد سومین هفته خود شده و با وجود تاکید مخالفان، «السعید بوحجه» همچنان بر ادامه کار تاکید دارد و اینگونه مجلس این کشور به نوعی با بن بست مواجه شده است.", "text":"به گزارش ایرنا، الجزایر دارای دو مجلس (مجلس مردمی ملی و مجلس الامه ) است، بوحجه 80 ساله از بهار سال گذشته ریاست مجلس مردمی را بر عهده دارد. وی دارای مدرک کاشناسی حقوق و برخاسته از حزب «جبهه آزادیبخش ملی» بزرگترین حزب سیاسی در الجزایر (حزب حاکم ) است.حدود دو هفته پیش شماری از نمایندگان مجلس مردمی ملی الجزایر، بوحجه را به تک روی در کارها متهم کرده و با امضای طوماری که گفته می شود بیش از 320 نماینده از مجموع 462 نماینده این کشور آن را امضا کرده، خواستار استعفای او شدند.آن زمان با توجه به شمار امضاها، تصور نمی رفت بوحجه مدت زیادی در منصب خود باقی بماند، زیرا او در صورت باقی ماندن در منصبش باید با کسانی کارمی کرد که او را نمی خواستند و در نتیجه استعفای بوحجه بسیار محتمل بود و حتی برخی رسانه ها ی الجزایری در اقدامی شتایزده، خبر استعفای رییس مجلس مردمی ملی را هم منتشر کردند، اما اکنون شرایط به گونه ای شده که شاید تنها دخالت ریاست جمهوری می تواند به این بحران پایان دهد.بوحجه چند روز پیش در مصاحبه با تارنمای الجزایری «تی اس ای » گفت، توطئه ای بزرگ بر ضد او در حال اجرا است . وی دوشنبه شب گذشته نیز در صفحه فیس بوک خود نوشت: به کسانی که قصد ترساندن مرا دارند می گویم یک مجاهد نمی ترسد و زیر بار فشارها (برای استعفا ) نمی رود، من مردی پاکدست هستم.بوحجه با این سخنان، تکلیف مخالفان خود را  مشخص کرد و تاکید کرد که قصد استعفا دادن ندارد و این در حالی بود که چند روز پیش خبرهایی مبنی تصمیم او بر استعفا منتشر شده بود.با اینکه فراکسیون ها و احزاب بزرگ الجزایر شرکت در جلسات مجلس را به حالت تعلیق درآورده اند و مجلس عملا تعطیل شده و حتی هفته گذشته برنامه های دیدار سفیران و مقام های خارجی با مسئولان مجلس الجزایر لغو شد، اما بوحجه دوشنبه گذشته جلسه ای با مدیران اداری مجلس برگزار کرد و با این اقدام بار دیگرتاکید کرد که دست کم اکنون قصد استعفا ندارد.بوحجه که سومین شخصیت عالی رتبه الجزایری پس از رئیس جمهوری و رئیس مجلس الامه محسوب می شود، دبیرکل حزب جبهه آزادیبخش ملی (جمال ولد عباس) و دبیر کل «مجمع ملی دمکراتیک» (احمد اویحیی نخست وزیر کنونی ) را که در مجموع 261 کرسی از مجموع 462 کرسی مجلس را در اختیار دارند، به تلاش برای برکناری خود متهم کرد و گفت، آن ها هیچ دلیل منطقی برای این کار ندارند .بر اساس قوانین الجزایر، نمایندگان نمی توانند رای اعتماد خود را از رئیس مجلس پس بگیرند و یا او را وادار به استعفا کنند. در صورتی رئیس مجلس جدید تعیین می شود که یا رئیس قبلی درگذشته باشد و یا خود استعفا داده باشد  در نتیجه تنها راه برکناری رئیس مجلس، واردار کردن او به  استعفا یا دستور رئیس جمهوری برای کناره گیری است.بوحجه با اینکه در مصاحبه های اخیرش به نوعی ابراز دلخوری ازحزب حاکم کرده ، اما اعلام کرد که دستوری از سوی نهاد ریاست جمهوری در این خصوص دریافت نکرده و در نتیجه همچنان به کار خود ادامه می دهد.با توجه به شرایط موجود، برخی از نمایندگان و احزاب با علم بر اینکه فعلا با روش های قانونی امکان کنار گذاشتن رئیس مجلس کنونی وجود ندارد، خواستار انحلال پارلمان شده اند و این در حالی است که بعید به نظر می رسد احزاب بزرگ راضی به این کار شوند . «محمد بن حمو» رئیس «حزب الکرامه» چند روز پیش در بیانیه ای از «عبدالعزیز بوتفلیقه » رئیس جمهوری این کشور خواست، پارلمان را منحل کند و دستور برگزاری انتخابات جدید صادر نماید .«عماره بن یونس» رئیس حزب «الحرکه الشعبیه الجزائریه» نیز گفت، با توجه به شرایط کنونی مجلس و به حالت تعلیق درآمدن فعالیت های آن و همچنین مخالفت نمایندگان مجلس با کارکردن با بوحجه، تنها راه حل باقیمانده انحلال مجلس است.از سوی دیگر تعدادی از مهم ترین فراکسیون ها در مجلس الجزایر نیز اعلام کردند که تا زمان استعفای بوحجه از فعالیت خودداری می کنند.در حالی که هنوز خبری از استعفا یا برکناری رئیس مجلس الجزایر نیست، برخی رسانه های این کشور و همچنین رسانه های منطقه ای به گمانه زنی در خصوص جانشین احتمالی بوحجه پرداخته اند. تارنمای «البلاد» نوشت، «الحاج العایب» نماینده استان «باتنه» بیشترین شانس را دارد و این در حالی است که رسانه های دیگر «احمد فروخی » وزیر اسبق کشاورزی، «علی الهامل » نماینده استان «ادرار» یا «محمد جلاب» وزیر پیشین دارایی الجزایر را جایگزین احتمالی بوحجه می دانند .روزنامه فرامنطقه ای «الحیات » نیز نوشته است که «احمد اویحیی» نخست وزیر و دبیر کل حزب مجمع ملی دمکراتیک در پی آن است «صدیق شهاب» دست راست و فرد مورد اعتمادش، عهده دار این منصب شود.با توجه به شرایط موجود، این روزها توپ در زمین ریاست جمهوری الجزایر می باشد و «عبدالعزیر بوتفلیقه» است که می تواند مجلس را از بن بست خارج کند . اکنون دشوار می توان تصور کرد مجلس کنونی به کار با بوحجه ادامه دهد و شاید توصیه رییس جمهوری الجزایر به بوحجه برای استعفا بتواند مانع انحلال مجلس شود، زیرا بوحجه احترام خاصی برای بوتفلیقه قائل است و از جمله کسانی است که خواستار نامزدی وی برای انتخابات ریاست جمهوری سال 2019 است.خاورم **2041**1651            "}