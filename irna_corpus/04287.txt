{"onTitr":"","titr":" اجلاس مرکز برنج آسیای مرکزی و غربی در باکو آغاز شد","describe":" باکو – ایرنا – ششمین اجلاس کمیته مدیریت فنی مرکز بین المللی برنج آسیای مرکزی و غربی روز دوشنبه با حضور 11 کشور عضو این مرکز و هیات جمهوری اسلامی ایران در باکو  آغاز شد .", "text":"به گزارش ایرنا ، نمایندگان کشورهای عضو مرکز برنج آسیای مرکزی و غربی، شامل ایران ، جمهوری آذربایجان، عراق، قزاقستان، قرقیزستان، ازبکستان،ترکیه ،افغانستان، هند، تاجیکستان و ترکمنستان دراین اجلاس حضور دارند. «عباس شهدی» رئیس مرکز برنج آسیای مرکزی و غربی و «جبار کوچکی نژاد» نایب رئیس کمیسیون تحقیقات و آموزش مجلس شورای اسلامی نیز به عنوان نمایندگان جمهوری اسلامی ایران در این اجلاس شرکت کرده اند.مرکز بین المللی برنج آسیای مرکزی و غربی در سال 2010 میلادی به ابتکار جمهوری اسلامی ایران و با هدف توسعه کشت و تولید برنج در منطقه تاسیس شده است .هیات ایرانی به سرپرستی شهدی قرار است در این اجلاس ،حمایت های کشورمان از فعالیت این مرکز ، ظرفیت ها و مزایای آن برای کشورهای منطقه و شرایط فعلی کشت و تولید برنج در کشورهای منطقه را تشریح کند. شرکت کنندگان در اجلاس مرکز برنج آسیای مرکزی و غربی در طی سه روز برگزاری این همایش ، پیشنهادات موسسه بین المللی مطالعاتی برنج در قالب برنامه پنج ساله این مرکز ، فروش آنلاین برنج ، ایجاد صندوق توسعه برنج آسیای مرکزی و غربی ، ایجاد شبکه مکانیزاسیون برنج منطقه ای را بررسی می کنند . در ششمین اجلاس سه روزه کمیته مدیریت فنی مرکز برنج آسیای مرکزی و غربی همچنین هیات فدراسیون روسیه بعنوان میهمان حضور دارد. دومین و سومین روز این اجلاس در شهر لنکران واقع در 270 کیلومتری جنوب باکو ادامه خواهد داشت و حاضران همچنین از واحد های تولید برنج این منطقه بازدید خواهند کرد .   دفتر اصلی این مرکز در حال حاضر در رشت فعال است .خاورم ** 337** 1579            "}