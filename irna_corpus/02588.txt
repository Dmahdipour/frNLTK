{"onTitr":"","titr":" ترامپ و شکار نیکی هیلی","describe":" تهران- ایرنا- شاید نیکی هیلی یکی از خدمتگزاران بی چون و چرای ترامپ بود که بیش از رئیس جمهور، خود را سینه چاک تندروی‌ها علیه ایران، کره شمالی، فلسطین و حتی متحدان اروپایی نشان می‌داد. وی پس از خدماتی که به دونالد‌ترامپ کرد و در حقیقت خیانت به منافع و امنیت ملی آمریکا نمود، وادار به استعفا شد.", "text":"سید علی خرم استاد دانشگاه حقوق بین‌الملل در یادداشتی در روزنامه آرمان، نوشته است: خوشبختانه دونالد ترامپ به دوستانش هم رحم نمی‌‌کند و آنها که تا بیخ و بن به او خوش خدمتی کرده‌اند را هم از دم تیغ می‌گذراند. شاید نیکی هیلی یکی از خدمتگزاران بی چون و چرای ترامپ بود که بیش از رئیس جمهور، خود را سینه چاک تندروی‌ها علیه ایران، کره شمالی، فلسطین و حتی متحدان اروپایی نشان می‌داد. وی پس از خدماتی که به دونالد‌ترامپ کرد و در حقیقت خیانت به منافع و امنیت ملی آمریکا نمود، وادار به استعفا شد. کتاب «ترس و وحشت در سایه حضور دونالد ترامپ در کاخ سفید» که نوشته وود وارد(wood ward) نویسنده معروف آمریکایی و افشاکننده واترگیت در دوره ریچارد نیکسون، به چاپ رسیده و توسط نگارنده و همکاران در حال ترجمه و انتشار است، به خوبی نشان می‌دهد روانشناسی دونالد ترامپ نسبت به دشمنان، دوستان و حتی همکاران خودش چگونه است و برای او هیچ‌کس پایدار نیست و برخی به اشتباه فکر می‌کنند باید به او کمک کنند و یا ‌روی اشتباهات او ماله بکشند تا آمریکا شماره یک بشود. اما اینگونه افراد هم در موقع مناسب دچار خشم دونالد ترامپ شده و باید با شرمندگی صحنه را ترک کنند. نیکی هیلی یکی از بازهای تیم ترامپ و جمهوریخواهان محسوب می‌شد که معلوم نبود ایران چه پدرکشتگی با او داشته است که هرگونه اقدام خصمانه و یا نیت پلیدانه را علیه ایران به اجرا می‌گذاشت. این همان کسی است که به پادگان نظامی رفت و موشک مجهولی را به نام ایران به نمایش گذاشت و علیه مردم مظلوم یمن بدگویی و موضع‌گیری کرد. آنگاه سفرای شورای امنیت سازمان ملل متحد را به واشنگتن برد و همان نمایش را به اجرا درآورد تا شاید چشم و گوش اعضای شورای امنیت را انباشته از مطالب ضدایرانی کند. او در جلسات شورای امنیت، ادب و نزاکت دیپلماتیک را کنار گذاشت و وقیحانه هرگونه هتاکی را علیه ایران به راه انداخت. آخرین طرح خائنانه وی، تدارک یک جلسه شورای امنیت با ریاست دونالد ترامپ بود تا شهد ریاست را به ترامپ بچشاند و شاید جای وزیر امورخارجه را کسب نماید. او قبلا هم تلاش می‌کرد جای رکس تیلرسون، وزیر خارجه قبلی را به دست آورد و در این راه از هرگونه بدخواهی برای تیلرسون کوتاهی نمی‌کرد. تصور نیکی هیلی با هماهنگی جان بولتون متعصب این بود که جلسه شورای امنیت را تبدیل به یک جلسه محاکمه ایران و حتی تصویب تصمیماتی علیه ایران و ابطال قطعنامه 2231 بنماید. از آنجا که وی هیچ تجربه دیپلماتیک قبلی و کار با شورای امنیت سازمان ملل متحد نداشت، آنچنان بی‌گدار به آب زد که به قول قرآن «...و مکروا و مکرا... وا...خیرالماکرین». به عبارت دیگر، نیکی هیلی مکر و حیله کرد و خداوند هم نظاره‌گر است و طبیعی است که خداوند دست بالا را دارد و نهایت آن جلسه این شد که ایران پیروز درآمد و همه اعضای دائم و غیردائم علیه دونالد ترامپ و خروج از برجام موضع گرفتند و مدعی او شدند که چرا دست به تحریم‌های نامشروع و غیرقانونی زده است. دونالد ترامپ حیرت زده شد که چرا این جلسه درخدمت او نیست و چرا نمی‌تواند تکبر و تفرعن خود را به جهانیان نشان دهد. بدین ترتیب این جلسه مظلومیت و حقانیت ایران و زورگویی و یاغی‌گری آمریکا را بیشتر نشان داد و باعث بالا رفتن خشم دونالد ترامپ نسبت به نیکی هیلی شد. نگارنده هفته گذشته طی مقاله‌ای در روزنامه شرق، برای اولین بار احتمال برکناری نیکی هیلی را جهت شکست جلسه شورای امنیت مطرح کرد. این پیش بینی براساس مطالعه دقیق کتاب وود وارد و درگیری‌های پشت پرده ترامپ و پمپئو با نیکی هیلی بود. نیکی هیلی که از یک پدر و مادر هندی در آمریکا متولد شده بود نه تنها خصومت با ایران داشت بلکه طرفدار انتقال سفارت آمریکا به بیت المقدس و بسیاری از عقاید افراطی بود که از آموزه‌های لابی اسرائیل در آمریکا نشات می‌گرفت. شکست و برکناری یکی از بازهای تیم ترامپ نه تنها برای ایران بلکه برای کل جهان امری مبارک است.*منبع: روزنامه آرمان،1397،7،18**گروه اطلاع رسانی**1893**9131            "}