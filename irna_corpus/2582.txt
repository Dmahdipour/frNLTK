{"onTitr":"","titr":" سلطان سکه به حکم اعدام اعتراض کرد","describe":" تهران- ایرنا- وحید مظلومین معروف به سلطان سکه و محمد اسماعیل قاسمی ملقب به محمد سالم که از سوی شعبه دوم دادگاه های ویژه رسیدگی به پرونده های اخلالگران اقتصادی اخیر به اعدام محکوم شدند، به حکم دادگاه اعتراض کردند.", "text":"غلامرضا انصاری، معاون نظارت و بازرسی دیوان عالی کشور با اعلام این خبر به خبرنگار قضایی ایرنا گفت: اعتراض این افراد به حکم دادگاه به منظور رسیدگی در مرحله تجدیدنظر در دیوان عالی کشور، چهار تا پنج روز پیش واصل شده است. این مقام مسئول در دیوان عالی کشور افزود: بر اساس آخرین اطلاعی که دارم، پرونده تجدیدنظرخواهان هنوز تعیین شعبه و ارجاع نشده است. به گزارش ایرنا، هشتم مهر امسال بود که غلامحسین محسنی اژه ای، معاون اول و سخنگوی قوه قضائیه در حاشیه تودیع و معارفه رئیس کل دادگستری استان زنجان از صدور حکم برای 35 مفسد اقتصادی و محکومیت سه تن از آنها به اعدام خبر داد. نهم مهر، محسنی اژه ای اسامی سه محکوم به اعدام را اعلام کرد و گفت: بر اساس حکم دادگاه حمید باقری درمنی، وحید مظلومین و محمداسماعیل قاسمی به اعدام محکوم شدند. بر اساس استجازه ای که رئیس قوه قضائیه از رهبر معظم انقلاب اسلامی گرفته، آرای صادره از این دادگاه به جز اعدام، قطعی و لازم الاجراست و احکام اعدام با مهلت حداکثر ۱۰روز قابل تجدیدنظرخواهی در دیوان عالی کشور است. البته وکیل حمید باقری درمنی پیشتر به رسانه ها گفته که پرونده موکل وی ارتباطی به دادگاه های ویژه ندارد و طبق قانون در مهلت 20 روزه به حکم دادگاه اعتراض می کنند. اجتمام *ع.ی * 3063            "}