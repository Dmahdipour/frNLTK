{"onTitr":" سرپرست استانداری کرمان:    ","titr":" 40 درصد اعتبار مورد نیاز رفع مشکلات عشایری تامین شده است","describe":" کرمان - ایرنا - سرپرست استانداری کرمان گفت: 40 درصد از نیاز اعتباری برای رفع مشکلات عشایر این استان تامین شده و بخش زیادی از آن باقی مانده است که باید تامین شود.", "text":"به گزارش ایرنا، محمدجواد فدائی روز چهارشنبه در شورای عشایری استان کرمان افزود: امسال حدود 150 میلیارد ریال از اعتبارات استانی و 70 میلیارد ریال از اعتبارات ملی برای حل مشکلات عشایری اختصاص یافته در حالی که در مجموع به 500 میلیارد ریال نیاز است.وی از کرمان به عنوان دومین استان عشایری کشور بعد از استان فارس یاد کرد و ادامه داد: جمعیت عشایری کرمان بیش از 110 هزار نفر است که چهار درصد جمعیت کل استان را شامل می شود.سرپرست استانداری کرمان با بیان اینکه عشایر استان کرمان تقریبا در تمام شهرستان ها حضور دارند ادامه داد: بخش زیادی از تولید گوشت، پشم، کرک، شیر، صنایع دستی و غیره  توسط عشایر انجام می شود.فدائی با تاکید بر اینکه خشکسالی های اخیر موجب بروز مشکلاتی برای عشایر شده است عنوان کرد: بروز خشکسالی ها در تامین آب عشایر، کف شکنی و لایروبی چاه ها، تامین علوفه مشکلاتی را ایجاد کرده است.وی بر تامین بخشی از اعتبارات ملی برای احداث و نگهداری راه های عشایری نیز تاکید کرد و ادامه داد: در صورت اختصاص اعتبارات ملی، آمادگی داریم که بخشی از اعتبارات استانی را نیز به احداث و نگهداری راههای عشایری اختصاص دهیم.جعفر رودری، رئیس سازمان مدیریت و برنامه ریزی استان کرمان نیز گفت: هفت میلیارد و 700 میلیون تومان به حوزه عشایری این استان اختصاص یافته است.مدیرکل امور عشایری استان کرمان نیز گفت: جمعیت عشایری این استان 22 هزار و 564 خانوار شامل  109 هزار و 439 نفر است.مهدی ابراهیمی افزود: اداره کل امور عشایری استان کرمان با 100 پست سازمانی مصوب، در حال حاضر با 68 نیروی رسمی و قراردادی در حال خدمات رسانی است و در سال گذشته نیز هفت نیرو با قرارداد حجمی در این اداره کل مشغول به کار شده اند.وی اظهار داشت: به دلیل خشکسالی های اخیر، 70 درصد علوفه مراتع کرمان از بین رفته و در حوزه تامین آب نیز مشکلاتی وجود دارد که باید برای تامین علوفه یارانه ای و تامین آب مورد نیاز عشایر اقدامات اساسی صورت گیرد.مدیرکل امور عشایری استان کرمان با اشاره به اینکه اولین منطقه گردشگری عشایری در استان کرمان در حال احداث است گفت: احداث فروشگاه عرضه مستقیم محصولات تولیدی عشایری نیز در دست انجام است. وی با بیان اینکه 20 صندوق خرد عشایری نیز در استان کرمان راه اندازی شده است عنوان کرد: برای ساماندهی صنایع دستی عشایری نیز تفاهم نامه هایی با اداره کل میراث فرهنگی، صنایع دستی و گردشگری انجام شده است.3029/7440            "}