{"onTitr":"","titr":" المانیتور:اشک 'بن سلمان' برای 'خاشقچی' فریب است","describe":" تهران - ایرنا - المانیتور در گزارشی نوشت: ممکن است هرگز نفهمیم چه بر سر جمال خاشقچی روزنامه نگار منتقد حکومت عربستان آمده است ، اما در این میان اشک 'محمد بن سلمان' برای او از سر دروغ و فریب است.", "text":"به گزارش روز دوشنبه ایرنا، 'بروس ریدل' از مدیران ارشد اندیشکده بروکینگز، تاثیرگذارترین اندیشکده جهان دریادداشتی با عنوان'چه بر سر 'جمال خاشقچی' آمده است؟' در این نشریه افزود: ممکن است هرگز نفهمیم دقیقا چه اتفاقی برای 'خاشقچی' در کنسولگری عربستان سعودی در استانبول افتاده است و در این میان اشک تمساح ولیعهد عربستان هم احتمالا از سر دروغ و فریب است.منابع ترکیه می گویند که خاشقچی در تاریخ 2 اکتبر(10مهر) در کنسولگری عربستان در این کشور به قتل رسیده و جسد او مخفیانه به عربستان فرستاده شده است. از سوی دیگر سعودی ها به مقامات ترک اجازه داده اند تا در جستجوی خاشقچی کنسولگری را بگردند که این خود نشان می دهد او توسط سرویس های امنیتی سعودی کشته شده و یا زنده از این محل به بیرون برده شده است. در ادامه یادداشت این عضو اندیشکده بروکینگز می خوانیم: در وفاداری این روزنامه نگار عربستانی به کشورش هرگز شکی وجود ندارد. او مدتها به عنوان دست راست 'شاهزاده ترکی الفیصل'، رئیس سازمان اطلاعات سعودی که بعدها به عنوان سفیر در انگلیس و ایالات متحده مشغول بوده، شناخته می شد. او همچنین از منتقدان سیاست های کشورش بوده است. خاشقچی از زمانی که با هشدارهای مقامات سعودی در خصوص انتقاد علیه ولیعهد عربستان روبرو شد به آمریکا رفت. آخرین ستون او برای واشنگتن پست در مورد ابتکار سیاست شاهزاده 'محمد بن سلمان' بود: 'جنگ در یمن'. این ولیعهد جوان که وزیر دفاع کشور نیز می باشد از کسانی است که از زمان روی کار آمدن کارزار جنگ علیه حوثی ها در یمن را به راه انداخته است. این شاهزاده اما در مورد انتقادات بسیار 'نازک نارنجی' است به ویژه در خصوص انتقاد از وی در خصوص جنگ یمن که بدترین فجایع انسانی را در جهان رقم زده و منجر به تضعیف این پادشاهی شده است. در مقاله واشنگتن پست، خاشقچی خواستار آتش بس فوری و متارکه جنگ شده بود. وی پیشنهاد کرد ریاض باید میزبانی مذاکرات صلح را در طائف، صحنه میانجیگری قبلی عربستان، برگزار کند. وی همچنین استدلال کرده بود در غیر اینصورت منزلت عربستان به عنوان رهبر جهان اسلام در خطر است. در حقیقت هم سه سال جنگ در یمن نام سعودی ها را لکه دار کرده و از آنها یک قلدر بیهوده به تصویر کشیده و در سراسر جهان نام سعودی ها خدشه دار شده است.بنابر این گزارش، خاشقچی نشان می دهد که ولیعهد سعودی پرچمدار جنگ و قتل عام یمن و خشونت داخلی در عربستان است.این امر همچنین منعکس کننده اتهامات'شاهزاده احمد'برادر ناتنی پادشاه است که شاهزاده محمد بن سلمان رااز خاندان سلطنتی نمی داند و او را مرتکب جنایات جنگی دانسته است. شواهد همچنین نشان می دهد که در پشت صحنه، مجلس سعود هم عمیقا به دلیل جنگ در یمن و تصمیمات ولیعهد دچار دو دستگی شده است.  دو دستگی در خانواده سلطنتی نیز بی شک هشداری برای شاهزاده محمد است.پدرش(ملک سلمان)اکنون از او حمایت می کند و لذا مشروعیت بن سلمان برقرار است اما وی که قرار است وارث تاج و تخت باشد، از خاندان آل سعود نیست. لذا با مرگ ملک سلمان مشروعیت ولیعهد نیز به زیر سوال رفته و نبرد بر سر تاج و تخت میان جانشینان دور از انتظار نخواهد بود. شایان ذکر است عربستان سعودی سابقه طولانی در ربودن مخالفان خود در خارج کشور دارد. اما این روند در سالهای اخیر به شدت افزایش یافته است. گزارش ویژه بی بی سی در این خصوص می گوید که از زمان به سلطنت رسیدن 'ملک سلمان'، دست کم دو شاهزاده عربستان سعودی در سال 2015 ربوده شده اند.بنابراین وضعیت به طور کامل روشن است و حتی طرفداران بن سلمان در غرب می توانند واقعیت را ببینند. اما ولیعهد جوان سعودی شک ندارد که دولت 'دونالد ترامپ' هیچ اقدامی در مورد نقض حقوق بشر در عربستان انجام نخواهد داد و احتمالا هم حق با او است. 'جمال خاشقچی' نویسنده روزنامه نگار و مقاله نویس اهل عربستان از منتقدان سرسخت سیاست های سرکوب 'محمد بن سلمان' و از مخالفان روابط اسرائیل و عربستان بود.وی پس از آنکه برای ثبت ازدواج خود به کنسولگری عربستان در استانبول رفت، ناپدید شد. نام وی در لیست افراد تحت تعقیب بن سلمان قرار داشت. 'تارنمای المانیتور از فوریه 2012 توسط 'جمال دنیل' یکی از عرب‌های آمریکایی تبار در واشنگتن، دی.سی. پایه گذاری شد. المانیتور به جمع‌آوری گزارش و تجزیه و تحلیل در مورد خاورمیانه از جمله خلیج فارس، مصر، ایران، اسرائیل، دولت فلسطین و دیگر کشورها می‌پردازد. این تارنما با رسانه‌های بزرگ خبری در خاورمیانه نیز همکاری می‌کند'. اروپام***7276**1590            "}