به گزارش ایرنا، نگارخانه وصال شامگاه جمعه 20 مهرماه میزبان استاد علی شیرازی و استاد مجتبی ملک زاده بود. مدیرکل فرهنگ و ارشاد اسلامی استان فارس در حاشیه این نمایشگاه به ایرنا گفت: آثار به نمایش درآمده در این نمایشگاه با همکاری استاد قاسم احسنت مدیر نگارخانه طرح جمع آوری شده است. صابر سهرابی به همه دوستداران هنر خطاطی و خوشنویسان نوید برگزاری نخستین جشنواره ملی کتابت را داد و گفت: با توجه به اینکه فارس مهد تمدن ایران است و هنرمندان بزرگ در حوزه های مختلف هنرهای تجسمی در این دیار پرورش یافته‌اند و حق شیراز است که در حوزه خوشنویسی حرفی برای گفتن داشته باشد.وی اظهار داشت: از همین رو طرح جشنواره ملی کتابت در استان فارس آماده شده است و به‌زودی این جشنواره در شیراز بنیان‌گذاری خواهد شد. سهرابی ادامه داد: جشنواره ملی کتابت در حوزه خط نستعلیق، شکسته و نسخ برگزار خواهد شد و برنامه تداوم آن را پس از برگزاری دوره اول به صورت بین المللی در سر داریم.رئیس انجمن خوشنویسان استان فارس نیز درخصوص نمایشگاه مشتاقان حافظ به ایرنا گفت: این نمایشگاه در بردارنده آثار نستعلیق نویسان استان‌های جنوب کشور از جمله فارس، کهگیلویه و بویراحمد، کردستان، اصفهان و بوشهر است. مجید چیزفهم افزود: 44 هنرمند با 90 اثر در این نمایشگاه شرکت کرده‌اند که آثار آنان به صورت سیاه مشق، قطعه و چلیپا و نیز در سبک‌هایی همچون صفویه و قاجاریه است.وی افزود: این نمایشگاه به مدت یک هفته و تا 26 مهرماه برپاست؛‌ همچنین کارگاه‌هایی نیز با حضور استادان خوشنویس طی این هفته برگزار می‌شود. 20 مهرماه با عنوان یادروز حافظ در تقویم ملی ایران به ثبت رسیده است. 7375/ 2027
      
      