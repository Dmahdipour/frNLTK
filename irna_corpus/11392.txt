{"onTitr":" خزانه دار شورای شهر:    ","titr":" شهرداری تهران با 23 درصد کسری تامین منابع مواجه است","describe":" تهران- ایرنا- خزانه دار شورای شهر تهران گفت: تحقق 77 درصد دریافت ها، بیانگر آنست که شهرداری با 23 درصد کسری عملکرد در تامین منابع مواجهه است.", "text":"به گزارش ایرنا، سیدحسن رسولی روز سه شنبه در نود و یکمین جلسه شورا با ارایه گزارش ارزیابی کلی حساب‌های درآمد و هزینه تیر و مردادماه شهرداری تهران، افزود: شهرداری تهران بر اساس بودجه مصوب شورا موظف بود در برش عملکردی منتهی به مرداد ماه خود نسبت به تامین منابع در سقف 72هزار و 622 میلیارد ریال اقدام کند. وی گفت: شهرداری همچنین موظف بود به همین میزان مصارف خود را تنظیم و تعادل میان منابع و مصارف را برقرار کند، اما توانسته با تحقق 77 درصد منابع، مبلغ 56هزار و 359 میلیارد ریال را محقق کند. رسولی عنوان کرد: شهرداری توانست با ثبت تنها 15 درصد مصارف خود مبلغ 10هزار و 305 میلیارد ریال هزینه ثبت شده در دفاتر حسابداری را به عنوان گزارش هزینه تا پایان مرداد ماه ارائه کند. عضو شورای شهر تهران افزود: 60 درصد کل مصارف شهرداری در تیر و مرداد ماه امسال صرف مصارف هزینه ای که عمدتا به نگهداشت شهر، حقوق و دستمزد و هزینه های اجتناب ناپذیر شهرداری است، اختصاص یافته است. وی اظهار داشت: مازاد عملکرد 6 و59 میلیارد ریال نسبت به بودجه مصوب مواجه بوده است که عمده این عملکرد مربوط به بخش واگذاری دارائی های سرمایه ای است، در حالی که شهرداری مکلف به تامین 43 درصد منابع از این محل بوده است ما شاهدیم توانسته است مبلغ 23هزار و 891 میلیارد ریال یعنی 68 درصد از منابع خود را در دو ماه تیر و مرداد از این محل تامین کند. رسولی در بخش درآمدها در ماههای تیر و مرداد تصریح کرد: در این دو ماه شاهد عملکرد 10هزار و 491 میلیارد ریالی در مجموع دو ماه هستیم که نسبت به مصوب شورا با کسری عملکرد 23 درصدی در این بخش مواجه هستیم، در حقیقت نوسانات اقتصادی این بخش از منابع شهرداری را نیز دستخوش تغییر کرده است. به گفته رسولی شهرداری در بخش منابع حاصل از دارائی های مالی شاهد کسری عملکرد 74 درصدی در تامین منابع ناشی از استقراض مبتنی بر وام و سایر شیوه های تامین مالی، به مبلغ 726 میلیارد ریالی در دو ماه تیر و مرداد هست. وی ادامه داد: همچنین در بخش مصارف تملک دارائی های مالی یا همان هزینه های بازپرداخت وام ها،تسهیلات و دیون شاهد عملکرد 282 میلیارد ریالی در دو ماه تیر و مرداد ماه هستیم . رسولی اظهار کرد: مطمئنا هزینه های قطعی و پرداختی بیش از ارقامی است که در گزارش شهرداری به آن اشاره شده و این امر متاسفانه ناشی از عدم ثبت به روز اسناد پرداختنی است. خزانه دار شورای شهر تهران ابراز امیدواری کرد این روند گزارش دهی حسابهای درآمد و هزینه شهرداری که برابر قانون آغاز شده است زمینه های انضباط مالی و حاکم شدن قانون بر رویکردهای مالی و معاملاتی شهرداری را تقویت کند، همچنین شهروندان را از روند مالیه شهری و آنچه در بخش مالی شهرداری می گذرد آگاه کند و این آگاهی زمینه ساز پرسشگری و تقویت نظارت شهروندان بر شهرداری را فراهم سازد. رسولی با بیان اینکه بدون شک تغییرات و تحولات اقتصادی بر عملکرد مالی شهرداری تهران تاثیرات مستقیم و غیر قابل انکاری دارد و این امر شهرداری را با چالش تامین منابع برای اداره شهرداری و تامین هزینه های نگهداشت و توسعه شهر مواجه خواهد کرده است. وی گفت: ضروری است به منظور مدیریت اثرات این چالش ها از سوی شهردار تهران در تعامل و همراهی با همکارانم در شورای اسلامی شهر تهران تدابیر و راه حل های مناسبی در مدیریت هزینه ها و تلاش برای کاهش هزینه های غیر ضروری تبیین و ملاک عمل قرار گیرد. تهرام/7244/ 1539            "}