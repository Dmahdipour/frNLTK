{"onTitr":"","titr":" ترکیه: پیگیر وضعیت روزنامه نگار عربستانی ناپدید شده هستیم","describe":" آنکارا- ایرنا- ابراهیم کالین سخنگوی ریاست جمهوری ترکیه اعلام کرد که کشورش پیگیر وضعیت جمال خاشقجی روزنامه نگار مشهور عرب است که پس از ورود به ساختمان کنسولگری عربستان در استانبول، ناپدید شد.", "text":"به گزارش ایرنا، دو روز پیش جمال خاشقجی روزنامه نگار منتقد و مشهور سعودی که مدتی در تبعید خودخواسته در آمریکا به سر می برد، پس از ورود به ساختمان کنسولگری عربستان در شهر استانبول ترکیه ناپدید شد.انجمن رسانه ای ترک ـ عرب و خانم ح.الف نامزد این روزنامه نگار معروف روز گذشته در گفت و گو با رسانه ها، کنسولگری عربستان سعودی در استانبول را مسئول سرنوشت او اعلام کرده و به صورت تلویحی مدعی ربایش او شدند.ابراهیم کالین سخنگوی ریاست جمهوری ترکیه امروز پنجشنبه در مصاحبه با خبرنگاران درباره آخرین وضعیت این روزنامه نگار عربستانی تبار اظهار کرد: در دو روز گذشته پیگیری وضعیت این روزنامه نگار را در دستور کار قرار داده و از مجراهای مختلف وضعیت او را دنبال کردیم و نامزد او نیز به کارشناسان و ماموران پلیس ترکیه مراجعه کرد.وی بیان کرد: بر اساس اطلاعات به دست آمده، این روزنامه نگار عرب برای انجام امور مربوط به ثبت ازدواج رسمی خود به کنسولگری کشور متبوع خود مراجعه کرده و از ساختمان کنسولگری بیرون نیامده است.کالین افزود: 'اداره پلیس و وزارت امور خارجه ترکیه این موضوع را پیگیری می کنند و بر اساس اطلاعاتی که داریم، این شهروند سعودی هنوز در کنسولگری عربستان سعودی در استانبول حضور دارد.'سخنگوی ریاست جمهوری ترکیه همچنین با تاکید بر ادامه پیگیری دقیق این موضوع گفت: ناپدید شدن یک روزنامه نگار در ساختمان این کنسولگری مغایر با حقوق بین الملل، خلاف قوانین جمهوری ترکیه و مغایر با حقوق بشر است و بر همین اساس، این مساله را به صورت همه جانبه بررسی و دنبال خواهیم کرد.وی همچنین اظهار امیدواری کرد که این مساله با آرامش حل و فصل شود.به گزارش ایرنا، شبکه خبری ان.تی.وی ترکیه دیروز با انتشار گزارشی با عنوان 'خبری از روزنامه نگار مراجعه کننده به کنسولگری عربستان در استانبول نیست' نوشت: از سرنوشت این مقاله نویس روزنامه واشنگتن پست پس از مراجعه به کنسولگری عربستان سعودی در استانبول خبری در دست نیست.به نوشته این رسانه، خاشقجی برای انجام امور رسمی و اداری وارد ساختمان کنسولگری عربستان در استانبول شده و از آنجا خارج نشده است.انجمن رسانه ای ترک ـ عرب نیز امروز با انتشار بیانیه مطبوعاتی اعلام کرد که جمال قاشقچی روزنامه نگار، نویسنده و ستون نویس مشهور عرب که زمانی هم مدیر مسئولی و سردبیری گروه رسانه ای العرب را بر عهده داشت، پس از مراجعه و ورود به ساختمان کنسولگری عربستان در استانبول ناپدید شده است.این نهاد رسانه ای در بیانیه خود اعلام کرد که 'ما ناپدید شدن این روزنامه نگار را با نگرانی دنبال می کنیم.'به نوشته انجمن رسانه ای ترک ـ عرب، خاشقجی به عنوان یک شهروند آزاد عربستان از مدتی پیش در شهر استانبول حضور داشته و ناپدید شدن او به نظر می رسد مرتبط با تحولات اخیر عربستان سعودی بوده و سرنوشت او موجب نگرانی فعالان حقوق بشر و اصحاب رسانه در ترکیه و جهان شده است.این نهاد مدنی رسانه ای همچنین در بیانیه خود اعلام کرد: 'ما از طرف انجمن رسانه های ترک ـ عرب از مقامات پادشاهی عربستان سعودی خواستار ارائه توضیحات روشن در خصوص وضعیت این روزنامه نگار هستیم و خواهان خروج او از ساختمان کنسولگری عربستان سعودی در استانبول و آزادی او هستیم.'شبکه خبری تی.آر.تی خبر ترکیه نیز اعلام کرد که این روزنامه نگار عربستانی در پی اتفاقات اخیر در کشور خود، به واشنگتن آمریکا مهاجرت کرده و در روزنامه واشنگتن پست مشغول به کار شد و مقالات او به صورت منظم در این نشریه چاپ می شده است.شبکه خبری ان.تی.وی ترکیه نیز اعلام کرد که ح.الف نامزد این روزنامه نگار عربستانی نیز اعلام کرده است که هنگام ورود خاشقجی به ساختمان کنسولگری عربستان در استانبول، بیرون از ساختمان منتظر او بوده و بیرون آمدن او از ساختمان را ندیده است.این رسانه به نقل از نامزد خاشقجی اعلام کرد که این روزنامه نگار مشهور عرب قبل از رفتن به داخل ساختمان کنسولگری اعلام کرده است برای تحویل مدارک به داخل ساختمان می رود و اگر اتفاقی افتاد، بلافاصله به یاسین آکتای مشاور رییس حزب عدالت و توسعه(از نزدیکان رجب طیب اردوغان رییس جمهوری ترکیه) و به انجمن رسانه ای ترک ـ عرب اطلاع داده شود.مجتهد، افشاگر خاندان آل سعود ساعتی پس از این اتفاق با نوشتن مطلبی در شبکه توئیتر به ناپدید شدن خاشقجی در ساختمان کنسولگری عربستان در استانبول واکنش نشان داد و بیان کرد: '8 ساعت از ناپدید شدن جمال خاشقجی پس از ورود به سفارت عربستان در ترکیه می گذرد...زمانی که دولت ترکیه پیگیر شد، سفارت ادعا کرد که وی به آنجا نرفته است. اگر معلوم شود که او ربوده شده باشد(که این احتمال وجود دارد) این اتفاق می تواند یک بحران دیپلماتیک عمده را با ترکیه ایجاد کند.'وبسایت خبری خبر.7 ترکیه نیز اعلام کرد که هنوز از سرنوشت این روزنامه نگار عربستانی تبار در دست نیست ولی برخی منابع خبری غیررسمی در ترکیه اعلام کردند که خاشقجی در داخل ساختمان کنسولگری به گروگان گرفته شده و جان او در خطر است.همچنین برخی منابع خبری عضو انجمن رسانه ای ترک ـ عرب مدعی شدند که خاشقجی توسط کارکنان امنیتی کنسولگری ربوده و توسط خودروهای دیپلماتیک از ساختمان کنسولگری خارج و به مکان نامعلومی منتقل شده است.با توجه به روابط سرد بین ترکیه و عربستان سعودی که در پی حمایت مقامات ریاض از دولت السیسی در مصر و نیز تحریم قطر آغاز شده، این موضوع می تواند به تنش بیشتر در روابط ریاض و آنکارا دامن بزند.خاورم/1905**1144            "}