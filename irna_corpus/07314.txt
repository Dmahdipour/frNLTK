{"onTitr":"","titr":" 15 مدرسه در ایلام با 2 دانش آموز فعالیت می کنند","describe":" ایلام  -ایرنا - رییس اداره ابتدایی اداره کل آموزش و پرورش استان ایلام گفت: برای جلوگیری از ترک تحصیل دانش آموزان، مدارس با تعداد اندک نیز در مناطق مختلف استان دایر می شود بطوریکه مهرماه امسال بین 10 تا 15 مدرسه ابتدایی این استان با کمتر از 2 دانش آموز فعالیت دارد.", "text":"مهرانگیز جلیلیان روز شنبه در گفت و گو با خبرنگار ایرنا اظهار کرد: این مدارس در مناطق عشایری صعب العبور ملکشاهی، آبدانان، دره شهر، چوار و هلیلان دایر شده اند.وی با ذکر اینکه این مدارس بصورت چادری تشکیل شده اند، ادامه داد: برای آموزش دانش آموزان این مدارس از معلمان رسمی آموزش و پرورش استفاده شده که با توجه به سختی کار آنها از مزایایی نظیر حق مدیریت، حق عشایری و محرومیت منطقه برخوردار می شوند.وی اضافه کرد: بیشتر 190 مدرسه عشایری این استان در مقاطع ابتدایی دایر می شوند ولی در مقطع متوسطه اول نیز هفت مدرسه در مناطق عشایری ایوان، هلیلان، زرین آباد، مهران و 2 مدرسه شبانه روزی در دره شهر و روستای مورت چوار فعال است.به گفته رییس اداره ابتدایی اداره کل آموزش و پرورش استان ایلام، بین 200 تا 300 دانش آموز در این مدارس به تحصیل اشتغال دارند.جلیلیان از تحصیل سه هزار دانش آموز مناطق عشایری این استان در سال تحصیلی جاری خبر داد و گفت: این افراد در 190 مدرسه تحصیل می کنند.وی بیان کرد: هم اینک از مجموع مدارس عشایری استان 57 مدرسه بصورت کانکس، 25 مدرسه چادری و مابقی ساختمان آموزشی دارند.به گفته جلیلیان بیشترین تعداد مدارس عشایری و بیشترین تعداد دانش آموزان عشایر این استان به ترتیب در مناطق هلیلان و مهران قرار دارند.وی یادآور شد: بر اساس هماهنگی های انجام گرفته با مدیران مدارس کتاب های درسی دانش آموزان عشایری از طریق مدارس سفارش داده شده و در اختیار آنها قرار گرفته است.94 هزار دانش آموز در استان ایلام در مقاطع مختلف در سال تحصیلی جاری به تحصیل اشتغال دارند.7171/6119            "}