{"onTitr":"","titr":" سیلاب افزون بر 600 میلیارد ریال خسارت به رودسر و املش زد","describe":" لاهیجان - ایرنا - نماینده مردم شهرستان های رودسر و املش گفت: بر اثر بارندگی های اخیر و جاری شدن سیل بیش از 600 میلیارد ریال به این دو شهرستان خسارت وارد شده است.", "text":"اسدالله عباسی عصر دوشنبه در حاشیه بازدید معاون رئیس جمهوری از مناطق خسارت دیده شرق گیلان بر اثر بارندگی های چند روز قبل به خبرنگار ایرنا افزود: برآورد اولیه حاکی است که در شهرستان رودسر 500 میلیارد ریال و در املش با توجه به تخریب  پل مشترک بین لنگرود و املش و چند ابنیه دیگر بیش از یکصد میلیارد ریال خسارت وارد شده که برآورد خسارت پل کیازینیک املش نیز باید در جلسه ای جداگانه بررسی شود.وی خاطرنشان کرد: با توجه به شرایطی که از نظر اقلیمی در منطقه وجود دارد و با توجه به فاصله کوهپایه و جلگه  باید با اقدامات پیشگیرانه و با آبخیزداری و احداث دیواره برای رودخانه ها و جاده ها و جلوگیری از برداشت بی رویه  مصالح از کف و بستر رودخانه از بروز حوادث اینچنینی پیشگیری کرد.وی یادآور شد: گیلان اقلیمی  حادثه خیز دارد و گاهی  در آن سیلاب ، گاهی سرمازدگی ، یخ زدگی و معضلات برف و گاهی هم  وقوع  زلزله رخ می دهد که همه این حوادث هشداری است که باید به مسائل استان بیشتر توجه کرد تا از خسارات در آینده  جلوگیری شود.  نماینده مردم شهرستان های رودسر و املش در مجلس شورای اسلامی گفت: این سیل و آبگرفتگی نشان داد که برای پیشگیری باید تلاش بیشتری در راستای لایروبی رودخانه ها صورت گیرد و محله های حادثه خیز هم باید با دیواره های بتنی محافظت شوند، ابنیه های قدیمی بازسازی شده و  از نظر فنی تقویت شوند و در نزدیک آن برداشت شن و ماسه صورت نگیرد.به گفته عباسی، بارش اخیر  در شهرستان رودسر طی 56سال اخیر بی سابقه بود و این  بارش  بیش از 300میلیمتر در کمتر از 20ساعت پیامدهایی داشت و باعث تخریب برخی از ابنیه مانند پل های ارتباطی و قطع راه های مردم  شد که مهمترین آنها تخریب پل ارتباطی املش و اتاقور بود.وی اظهار داشت: در منطقه رانکوه، روستای لردسرا و عسکر آباد کلاچای و منطقه میان ده  نیز آبگرفتگی و تخریب پل داشتیم و در برخی مسیر رودخانه ها زمین های کشاورزی مردم تخریب شده است. وی یادآور شد: منازل مسکونی اهالی که  شیب آنها پایین بود مانند روستای چینی جان ، کوی شهید رجایی، منطقه 72 تن، احمدآباد و حسین آباد رودسر مورد آبگرفتگی قرار گرفت و در رحیم  آباد هم بالای سد پلرود، پل ارتباطی پنج روستا تخریب شد. عباسی با اشاره به سفر معاون رئیس جمهوری به مناطق سیل زده غرب مازندران و گیلان  خاطرنشان کرد: قرار است فرمانداران شهرستان های خسارت دیده  با تشکیل ستاد بحران از نظر کارشناسی میزان خسارت را بررسی و اعلام کنند و از سوی استاندار گیلان  به عنوان نماینده  دولت و وزارت کشور به سازمان برنامه و بودجه  اعلام شود.محمدباقر نوبخت پیش از ظهر امروز (دوشنبه) نیز از مناطق آب‌گرفته غرب مازندران شامل نوشهر، چالوس و رامسر بازدید کرد. معاون رئیس جمهوری در جریان سفر به گیلان، با همراهی استاندار گیلان و شماری از مسئولان از مناطق سیل زده رودسر، املش و لنگرود بازدید و با مردم این شهرستان ها گفت وگو کرد. از عصر جمعه گذشته تا عصر دیروز (یکشنبه) 318 میلیمتر باران در ایستگاه های شهر رودسر و 256 میلیمتر در ایستگاه چابکسر ثبت شده است. بارش های شدید چند روز گذشته در گیلان موجب آبگرفتگی شهرها و جاری شدن سیلاب شد؛ وقوع سیلاب خسارت هایی را نیز به تاسیسات زیربنایی استان وارد کرده و تاکنون موجب تخریب چندین دستگاه پل، بسته شدن برخی راه های فرعی و بروز مشکلاتی برای مردم شده است. 6029 / 2007            "}