{"onTitr":"","titr":" ذخیره گرمای تابستان برای روزهای سرد زمستانی","describe":" تهران – ایرنا - محققان دانشگاه فنی چلمرز  سوئد مولکول خاصی را طراحی کردند که قادر است انرژی خورشید را برای استفاده در روزهای سرد زمستانی ذخیره کند.", "text":"به گزارش روز چهارشنبه گروه اخبار علمی ایرنا از پایگاه خبری ساینس دیلی، این مولکول جدید از کربن، هیدروژن و نیتروژن تشکیل شده است و زمانی که نور خورشید را دریافت می کند به یک ایزومر غنی از انرژی تبدیل می شود که عناصر تشکیل دهنده آن تغییری نکرده، اما نحوه اتصال این اتم ها به یکدیگر متفاوت است. این ایزومر پایدار بوده و قادر است انرژی را به مدت 18 سال ذخیره کند. این ایزومر که Molecular Solar Thermal Energy Storage  یا به اختصار MOST نام دارد به شکل مایع بوده و برای استفاده در سیستم های انرژی خورشیدی مناسب است. محققان به منظور کنترل آزادسازی انرژی از MOST کاتالیزوری را توسعه دادند که عملکردی شبیه به یک فیلتر دارد. هنگامی که مایع از درون این کاتالیزور عبور می کند واکنشی ایجاد می شود که دمای مایع را تا 63 درجه افزایش می دهد. بدین ترتیب برای مثال اگر مایع با دمای 20 درجه وارد کاتالیزور شود، با دمای 83 درجه از آن خارج می شود. در این فرآیند مولکول ها به حالت اولیه باز می گردند و امکان استفاده مجدد از آن ها در سیستم گرمایشی وجود دارد. اکنون محققان در تلاشند تا کارآیی این ماده را افزایش دهند و یک سیستم یکپارچه برای استفاده از قابلیت های این ماده توسعه دهند. محققان امیدوارند بتوانند دمای مایع خروجی از کاتالیزور را تا 110 درجه سانتیگراد افزایش دهند و ظرف 10 سال آینده این فناوری را تجاری سازی کنند.گزارش کامل این تحقیقات در نشریه Energy &amp; Environmental Science منتشر شده است. علمی (6)**9259**1440            "}