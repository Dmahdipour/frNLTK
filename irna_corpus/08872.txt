{"onTitr":"","titr":" میزان ذرات معلق در هوای اراک فراتر از استاندارد است","describe":" اراک - ایرنا - مدیرکل حفاظت محیط زیست استان مرکزی گفت: میزان ذرات معلق در هوای اراک روز پنجشنبه برای دومین روز متوالی فراتر از استانداردهای زیست محیطی است و کیفیت هوای را برای گروه های سنی حساس ناسالم کرده است.", "text":"«رضا میرزایی» روز پنجشنبه در گفت و گو با ایرنا افزود: بر اساس گزارش مرکز پایش آلاینده های هوای اراک شاخص کیفیت هوای این کلانشهر در ساعت 8 صبح روز جاری (پنجشنبه) به 43 میکروگرم بر متر مکعب رسید که نشانگر وضعیت هشدار است. وی بیان کرد: میانگین غلظت ذرات معلق کمتر از 2 و نیم میکرون کلانشهر اراک در شبانه روز اخیر نیز 102 اعلام شده که بیانگر کیفیت هوای ناسالم برای گروه های سنی حساس در روز گذشته (چهارشنبه) بوده است. مدیرکل حفاظت محیط زیست استان مرکزی ادامه داد: شاخص استاندارد سنجش آلاینده های هوا 35 میکروگرم بر متر مکعب است و توصیه می شود در روزهای که کیفیت هوا ناسالم است گروه های سنی حساس از جمله کودکان، زنان باردار، بیماران قلبی ریوی، سخت درمان و سالمندان از تردد در فضاهای باز خودداری کنند. کلانشهر اراک با 520 هزار نفر جمعیت به لحاظ اقلیمی از سه سمت با کوه محصور شده و از یک سمت نیز با تالاب کویری میقان همجوار است. وجود کانون ها و چشمه های غبار نمکی در تالاب کویری میقان اراک یکی از عوامل بالقوه برای آلایندگی این کلانشهر است و با کمترین وزش باد ریزگردها با منشا محلی قابلیت انتقال در هوای اراک را دارند. تالاب میقان مهمترین کانون بحرانی فرسایش بادی دارای مطالعات فنی در استان مرکزی است که مساحت این کانون 12 هزار هکتار است و میزان فرسایش بادی آن در هر هکتار 100 تن در سال است. کلانشهر اراک پارسال 70 روز آلوده و از ابتدای سال جاری تاکنون 22 روز آلوده را در کارنامه خود دارد.3005/6013/            "}