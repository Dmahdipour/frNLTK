{"onTitr":"","titr":" نامه مرحوم دبیرسیاقی در سوگ علامه دهخدا","describe":" تهران- ایرناپاس- مرحوم سیدمحمد دبیرسیاقی، پیشکسوت ادبیات و از شاگردان علامه دهخدا، که دیروز در سن 99سالگی درگذشت، در سی و شش سالگی و اولین سالگرد درگذشت مرحوم دهخدا، به یاد استادش نامه ای می نویسد که بخشهایی از آن در ادامه می آید:", "text":"ساعت شش و نیم بعد از ظهر روز دوشنبه هفتم اسفندماه 1334 خورشیدی شمع حیات استاد دهخدا از تندباد مرگ فرونشست، خطابه زیرین در مجلس تذکری که بمناسبت نخستین سال درگذشت آن فقید سعید در منزل آن مرحوم برپا شده بود خوانده شد، شاید خوانندگان ارجمند در آن با احساسات شاگردی استاد از دست رفته بیش از همه چیز روبرو باشند:مرگ هرگز برای ماضی نیست              مرگ از بهر حال و آینده استحال و آینده را توان کشتن                  لیک بگذشته تا ابد زنده استاینکه در محضری چنین بزرگوار که به رجال علم و ادب و بزرگمردان فضیلت و حقیقت آکنده است و آزاده مردان و هنری جوانان دهان و گوش به حدیث گذشت یکسال از فقدان سخندانی آزاده و ادیبی فرزانه پر آه و افسوس و دل و دیده اندوهگین و اشکبار دارند، من بنده بی مقدار سخن میگویم، اعتذار را از این موجبی نیافتم که دیری خوشه چین خرمن معرفت و ریزه خوار خوان دانش آن بزرگمرد بوده ام و یا به قول آن حجت قلمرو لغت فارسی دستیاری او میکرده ام، و هم باز بستگی بدان معدن کمال را محملی جز آن نشناختم که گوهرشناسان بصیر را افتد که «در رشته کشند با جواهر شبهی»دوستداران زبان شیرین فارسی! جویندگان راه حقیقت و آزادگی! و شما ای دوستان دیرین بزرگمردی که سالی است تا در میان ما نیست گوش فرا دهید: بیش از هزار سال بر مهد قول و غزل و ترانه و شعر دلکش فارسی گذشت تا مردی بیامد و چون رودکی پدر شعر فارسی چامه سرود، و اندکی کمتر از سیصد و شصت و پنج هزار بار آن گوی ضیاگستر که خورشید ابانش نامست به تعبیر پیشینیان گرد مرکز خاک بر آمد تا معماری کارآزموده آستین برزد و همانند سخن شناسی چون فردوسی زنده کننده عجم بدان پارسی کاخی از نثر برافراخت و برابر بارگاه با عظمت شاهنامه، که از باد و باران بیم گزندش نیست، بنای قویم ارکان لغت نامه را بنیاد نهاد، کاخی که:نه پا دیر آید ورا نه ستون                             نه دیوار خشت و نه زآهن دراانصاف اینکه این دو بزرگ مرد آزادخوی پاک سرشت، دو حر حقیقت جوی نیک اعتقاد و دو سخندان سخن شناس را گرم روان راه آزادگی و شیفتگان کهن مرز و بوم فارسی و زنده کنندگان پردامنه فارسی و پاسبانان گنجینه سخن دری باید گفت....دریغ که با مرگ استاد دهخدا، ادب بمرد و فصاحت بمرد و شعر بمرد، سخندانی نماند و نکته پردازی نماند و حدت ذهن و جودت فکر و وسعت حافظه و سرعت انتقال و دقت تا حد وسواس از خدمت مردی واحد باز ایستاد، شما یاران کهن و صرافان سخن و پاکدلان انجمن نیکتر دانید که چه گوهری تابناک روی در نقاب خاک کشیده است و کدامین آزاده تن به زندان گور دارد.   **اداره کل اخبار چندرسانه‌ای**ایرناپلاس**            "}