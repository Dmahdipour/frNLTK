{"onTitr":"","titr":" مشکلات و موانع 2 طرح مهم پاوه برطرف شد","describe":" کرمانشاه - ایرنا - فرماندار پاوه از برطرف شدن مشکلات و موانع 2 طرح انتقال چشمه آب «هانی کوان» و بیمارستان جدید پاوه خبر داد.", "text":"پرویز ایده پور روز یکشنبه به ایرنا افزود : در بازدید میدانی معاون هماهنگی امور عمرانی استانداری، مدیرکل امور آب استان، معاون راه و شهرسازی و جمعی از مسئولان شهرستان مشکلات اجتماعی طرح انتقال آب هانی کوان به شهر پاوه حل و برطرف شد.وی اظهار داشت : در این بازدید مقرر شد خط انتقال آب هانی کوان از تصفیه خانه شماره یک فاضلاب شهر پاوه تا میدان مولوی در زیر زمین مدفون و طرح انتقال هرچه سریعتر به اتمام برسد. ایده پور تصریح کرد: با رفع این مشکل و مدفون شدن لوله انتقال در این مسیر ، تقریبا طرح به اتمام رسیده و آماده بهره برداری خواهد شد. فرماندار پاوه گفت : در ادامه مسئولان با حضور در بیمارستان جدید از میزان پیشرفت کار آن از نزدیک آگاه شدند. ایده پور افزود: با توجه به اتمام عملیات ساختمان بیمارستان مقرر شد اداره کل راه و شهرسازی و دانشگاه علوم پزشکی بطور همزمان نسبت به اجرای محوطه سازی و تجهیز بیمارستان اقدام نمایند. وی تصریح کرد که طرح تأمین آب شرب شهر پاوه از چشمه هانی کوان حداکثر تا پایان آذر ماه سال جاری و بیمارستان 64  تختخوابی شهرستان پاوه در دهه فجر امسال به بهره برداری می رسند.شهرستان پاوه با بیش از 62 هزار نفر جمعیت در شمال غربی کرمانشاه قرار دارد. 7448/8066            "}