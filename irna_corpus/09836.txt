{"onTitr":" رییس جمهوری:    ","titr":" ارز هنوز به قیمت واقعی خود نرسیده است","describe":" تهران - ایرنا – رییس جمهوری با اشاره به سیاست های جدید ارزی دولت ، گفت : ارز هنوز قیمت واقعی خود را ندارد و باید به قیمت واقعی خود باز گردد و دولت نیز در این ارتباط از هیچ تلاشی فروگذار نخواهد کرد.", "text":"به گزارش ایرنا از پایگاه اطلاع رسانی ریاست جمهوری، حجت‌الاسلام والمسلمین حسن روحانی روز چهارشنبه در جلسه هیأت دولت با بیان اینکه اقدامات بیشتری باید در این راستا صورت بگیرد، اظهار داشت : دولت البته مقداری با احتیاط قدم بر می ‌دارد و این بخاطر آن است که اگر در آینده سخت ‌ترین شرایط پیش روی دولت قرار گرفت با مشکل مواجه نشویم، اما امروز همان سخت‌ ترین شرایط است و آمریکایی‌ها همه اقدامات را علیه ملت ایران انجام دادند و چیزی برای آبان ‌ماه باقی نمانده و هیچ کس کلمه 13 آبان را در ذهن خود خطور ندهد چرا که هیچ اتفاقی نخواهد افتاد؛ تمام کارهایی که قرار بود آمریکایی‌ها در آبان ماه انجام دهند در شهریور و مهر انجام دادند.رییس جمهوری همچنین در این جلسه به تلاش آمریکا برای منزوی کردن ایران در سازمان ملل اشاره کرد و افزود: اما این بار آمریکا از همیشه منزوی ‌تر و ایران بیش ازهمیشه مورد احترام افکارعمومی جهان و سیاستمداران به خاطر رفتار درست و دقیق‌ اش بود.روحانی با بیان اینکه در این ایام در صحنه سیاست خارجی و دیپلماسی، امنیت داخلی و منطقه‌ای، موفقیت‌هایی داشته‌ایم، اظهار داشت : امروز افکارعمومی جهان طرفدار ایران است و حتی در داخل آمریکا بسیاری از سیاستمداران و مردم ایران را در مسیر حق دانسته و اقدامات دولت آمریکا را نمی‌پسندند.وی اقدامات دولت آمریکا را از لحاظ اقتصادی به ضرر همگان دانست و گفت: همه از جمله اروپا، ایران، دیگر کشورها و حتی خود آمریکا ضرر کرده‌اند و آمریکا در راه و مسیری که از سال گذشته بویژه دی‌ماه آغاز و در اردیبهشت امسال آن را تشدید کرده، دستاوردی نداشته است و به قول خودش قصد دارد از آبان‌ماه این فشارها را تشدید کند که البته چیزی برایش باقی نمانده و همه اینها شعار و حرف است.رییس جمهوری با تأکید براینکه  آمریکا نه تنها در دستیابی به اهداف خود در این اقدام موفق نشده بلکه هیچ‌وقت موفق نخواهد شد، به دستاوردهای ایران در نشست امسال مجمع عمومی سازمان ملل اشاره کرد و افزود: دیپلمات‌های جمهوری اسلامی ایران در مجمع عمومی سازمان ملل متحد، در این ایام موفقیت‌های قابل ملاحظه‌ای به دست آوردند که به واسطه آن انزوای آمریکا روشن‌تر شد.روحانی ادامه داد: در زمینه برجام، اکثریت قاطع کشورها، از برجام حمایت کردند و از اقدام جمهوری اسلامی ایران در حفظ توافق، تقدیر کرده و غالب کشورها، تحریم آمریکا علیه ایران را محکوم و آن را اقدامی غیرقانونی می‌دانستند.وی خاطرنشان کرد: نقض تعهدات بین‌المللی آمریکا و مخالفت آنها با برخی نهادهای بین‌المللی از قبیل شورای حقوق بشر، دادگاه کیفری بین‌المللی و خروج آمریکا از برخی تعهدات تجاری، مورد نقد همه کشورها بود.رییس جمهوری افزود: اگر بخواهم هفتاد و سومین اجلاس مجمع عمومی سازمان ملل متحد را در یکی جمله نسبت به ایران و آمریکا بیان کنم این است که برای اولین بار بود که در صحن مجمع عمومی، ایران به عنوان طرفدار قانون، وفای به عهد، پیمان‌های چندجانبه و چندجانبه‌گرایی و آمریکا به عنوان ناقض مقررات بین‌المللی و معاهداتش و به عنوان کشوری که در برابر افکار عمومی جهان ایستاده، شناخته شدند.روحانی تصریح کرد: همواره تلاش غرب بویژه آمریکا بر این بود که در سازمان ملل ایران را به عنوان کشوری معرفی کنند که به مقررات بین‌المللی احترام نمی‌گذارد و قصدشان منزوی کردن ایران بوداما این بار دقیقاً برعکس بود و آمریکا از همیشه منزوی‌تر و ایران بیش از همیشه مورد احترام افکار عمومی جهان و سیاستمداران بخاطر رفتار درست و دقیق‌اش بود.وی افزود: آمریکایی ها به دنبال آن هستند استقلال و مردم‌سالاری ایران را با شکست مواجه کنند و می‌گویند به جای اینکه مردم ایران برای ایران تصمیم بگیرند، باید کاخ سفید برای ایران تصمیم بگیرد و هیچ هدف دیگری ندارند.رییس جمهوری خاطر نشان کرد: مردم ایران به اتفاق آراء و صدای خود استقلال، کشور و مردم‌سالاری خود را دوست داشته و می‌خواهند خودشان برای خودشان تصمیم‌گیر باشند و اگر در ایران رأی بگیریم، فکر نمی‌کنم حتی یک نفر وجود داشته باشد که نوکری را بپسندد، بلکه همه عزت،‌ استقلال و آقایی را خواهند پذیرفت و به همین واسطه آمریکا در راستای رسیدن به اهداف خود صد در صد با شکست مواجه خواهد شد.روحانی با اشاره به اینکه احساس من در این سفر این بود که آمریکایی‌ها با سر و صداهایی که برای تحریم ایران ایجاد کرده‌اند تصمیم‌شان برای فشار علیه ایران مدتی کوتاه است، گفت: آنها می‌خواهند ایران را در این مدت کوتاه تحت فشار قرار دهند تا یک دستاورد کوچکی از لحاظ سیاسی در داخل آمریکا به دست بیاورند.وی با اشاره به اینکه هدف آمریکا کاملاً داخلی است و هیچ ربطی به منطقه و جهان و عرب‌هایی که جیب آنها را خالی کرده و پول ملت‌های آنها را می‌دزدد، ندارد، افزود: همه تلاش آمریکا این بود که به هر نحوی یک نوع مذاکره در هر سطحی با ایران شروع شود و او اعلام کند که با اعمال فشار علیه ایران موفق به مذاکره شدند و همانند گذشته ادعا کنند که یک قدم جدیدی را برای مسایل ایران و بین‌الملل برداشته‌اند.رییس جمهوری با بیان اینکه در حاشیه هفتاد و سومین مجمع عمومی سازمان ملل،  ایران و 5 کشور دیگری که در برجام هستند، در نیویورک تصمیم مهمی را اتخاذ کردند، افزود: 1+4 و کشورهای اروپایی علاوه بر حمایت از برجام یک نهاد ویژه مالی را برای تعامل با ایران تصویب و آن را اعلام کردند و آمریکایی‌ها به شدت از این موضوع ناراحت هستند.روحانی ادامه داد: اروپا برای حفظ ارتباطات پولی و مالی ایران یک نهاد ویژه‌ای را تأسیس کرده و اجرای این طرح می‌تواند گام بسیار مهمی در حفظ برجام باشد، گر چه توقعات ما بیش از این است و آنچه بقای برجام از همگان می‌خواهد این است که مسایل اقتصادی و روابط اقتصادی ایران، کاملاً در شرایط عادی باشد، بنابراین هر چه کمتر از این باشد به معنای آن است که آنها به طور کامل به تعهدات خود عمل نکردند، اما در عین حال شاهد برداشتن یک گام مهم از سوی اروپا بودیم.وی با اشاره به اینکه آمریکایی‌ها به دنبال آن بودند که در شورای امنیت سازمان ملل متحد، موفقیت و دستاوردی علیه ایران داشته باشند، اما خلاف این واقع شد، گفت: همه 14 کشور دیگری که در این جلسه صحبت کردند مستقیم و غیرمستقیم از برجام حمایت کردند و شیوه و عملکرد آمریکا مورد تأیید هیچ‌کس قرار نگرفت و حتی برخی از اعضا صریح و قاطع نسبت به جنایات و تخلفات آمریکا در جهان سخنان بسیار خوبی را ایراد کردند و این نیز یک موفقیت سیاسی دیگری برای جمهوری اسلامی ایران بود.رییس جمهوری با تأکید بر اینکه جمهوری اسلامی ایران بی‌تردید از لحاظ سیاسی، افکار عمومی و حقوقی، موفقیت‌های خوبی را کسب کرده ، اظهار امیدواری کرد: در اولین رأیی که در موضوع برجام،  دیوان دادگستری بین‌المللی صادر خواهد کرد، به نفع ایران باشد.روحانی خاطر نشان کرد: به ملت عزیز ایران اعلام می‌کنم که دولت با همه توان به دنبال منافع کشور و رفاه مردم است.وی با بیان اینکه همه می‌دانیم در  شرایط امروز کشور به خاطر توطئه آمریکا و برخی اذناب آنها در منطقه، فشارهایی از لحاظ اقتصادی به مردم وارد شده است، گفت: اما دولت با همه توان به دنبال این است که در برابر آمریکا ایستاده و این فشارها را کاهش دهد.رییس جمهوری افزود: روزی نیست که در دولت، شورای اقتصادی دولت یا شورای هماهنگی اقتصادی سه قوه، نسبت به رفاه مردم و رفع موانع و مشکلاتی که برای مردم وجود دارد. بحث نکرده و تصمیم‌گیری نکنیم. به گونه‌ای که در طول هفته حداقل 8 ساعت جلسه هیأت دولت برگزار می‌شود و راجع به مسایل کشور و مردم، تصمیم‌گیری می‌شود. همچنین در هر هفته حداقل، 2 تا 3 ساعت جلسه شورای هماهنگی اقتصادی سه قوه برگزار می‌شود و 2 تا 3 جلسه شورای اقتصادی دولت برگزار می‌شود که البته این حداقل کاری است که دولت انجام می‌دهد.روحانی با بیان اینکه در روزهای اخیر تصمیمات خوبی برای تقویت بانک مرکزی، اتخاذ شد، اظهار داشت: براساس تصمیمی که اتخاذ شده، بانک مرکزی، اختیارات لازم را دارد که ارز صادراتی را فوراً خریداری کند. یعنی به محض آنکه یک صادرکننده اعلام کند که ارزی را به دست آورده، اگر بتواند در سامانه نیما آن را می‌فروشد اما اگر نتوانست باید بانک مرکزی ارز او را خریداری کند و این تصمیم مهمی بود که اتخاذ شد.وی افزود: اختیارات کامل به بانک مرکزی برای تنظیم بازار داده شده و مردم شاهد اولین آثار آن در روزهای اخیر بودند؛ بانک مرکزی برای تنظیم بازار همان طور که در دو روز اخیر اقدام کرده قادر است تا سال آینده به همین نحو عمل کند.رییس جمهوری با اشاره به اینکه امروز وضع ذخایر ارزی کشور حتی ذخایر اسکناس، بهتر از هر زمان دیگری است، گفت: از ابتدای دولت تا امروز براساس آخرین آمار امروز بهترین شرایط را در این زمینه دارا هستیم.روحانی تأکید کرد: این یک تهمت و دروغ است که بگویند دولت می‌خواهد از بالا رفتن ارز ریال به دست بیاورد، چرا که دولت راه‌های سالمی را برای تأمین ارز مورد نیاز خود، دارد و نیازی به این کار ندارد و این اقدامات به ضرر دولت است؛ دولت هیچ‌وقت نمی‌خواهد که نرخ ارز در بازار نامتعادل باشد و همواره توصیه من به بانک مرکزی و وزارت اقتصاد و سایر مسئولین این بوده که باید قیمت ارز را متعادل نگه داریم.وی با بیان اینکه باید اقدامات بیشتری در این راستا صورت بگیرد و ارز هنوز قیمت واقعی خود را ندارد و باید به قیمت واقعی خود بازگردد، گفت: دولت از هیچ تلاشی در این راستا فروگذار نخواهد کرد. البته مقداری با احتیاط قدم برمی‌دارد و این بخاطر آن است که اگر در آینده سخت‌ترین شرایط پیش روی دولت قرار گرفت با مشکل مواجه نشویم، اما امروز همان سخت‌ترین شرایط است و آمریکایی‌ها همه اقدامات را علیه ملت ایران انجام دادند و چیزی برای آبان‌ماه باقی نمانده و هیچ کس کلمه 13 آبان را در ذهن خود خطور ندهد چرا که هیچ اتفاقی نخواهد افتاد؛ تمام کارهایی که قرار بود آمریکایی‌ها در آبان ماه انجام دهند در شهریور و مهر انجام دادند.رییس جمهوری با بیان اینکه ملت ایران در برابر فشار آمریکایی‌ها به خوبی مقاومت کردند، خاطر نشان کرد: ما مردم مقاوم، دلاور، قهرمان و فهمیده‌ای داریم که در برابر توطئه‌های آمریکا شکست نخواهد خورد و دولت با همه توان تلاش خواهد کرد.روحانی افزود: هیچ‌کس نباید تصور کند که دولت لحظه‌ای برای حل معضلات مردم تأمل خواهد کرد.وی با اشاره به اینکه در حال حاضر چند وزارتخانه با سرپرست اداره می‌شود، اظهار داشت: تا به امروز منتظر تصمیم مجلس در مورد تفکیک وزارتخانه‌ها بودیم و امروز که می‌بینیم تصمیم مثبت قاطعی در این راستا نیست، به همان روال سابق وزرا را به مجلس معرفی خواهیم کرد.رییس جمهوری ادامه داد: از همه رسانه‌ها، تقاضا می‌کنم که پیام یأس‌آور به جامعه ندهند، چرا که حق آنها نیست و انتظار مردم هم این نیست که کسی بذر یأس در جامعه بیفشاند.روحانی با تأکید براینکه نباید مردم را نسبت به آینده نگران کنیم، خاطر نشان کرد: به صراحت می‌گویم که کالاهای اساسی مورد نیاز مردم در انبارها از هر سال و زمانی بیشتر است و حتی اخیراً تصمیم به افزایش این ذخایر هم اتخاذ شده است با وجود اینکه با همین شرایط هم هیچ‌کس نباید نگران کالاهای اساسی باشد.وی با بیان اینکه دولت نسبت به تأمین نیازمندی‌ها و کالاهای اساسی مردم خود را متعهد می‌داند، گفت: مردم نسبت به نیازمندی‌های روزمره خود غیر از کالاهای اساسی، هم نباید نگرانی داشته باشد، چرا که شرایط ارزی کشور به گونه‌ای نیست که دچار مشکل باشد.رییس جمهوری با تأکید بر اینکه دولت در برابر تولید داخلی و اشتغال جوانان خود را متعهد می‌داند، گفت: مردم باید بدانند ما نیازهای ارزی مورد نیاز برای تأمین مواد اولیه کارخانجات و کالاهای مورد نیاز آنان را تأمین خواهیم کرد.روحانی با اشاره به اینکه مردم نباید دنبال خرید و فروش‌های ریسک‌دار باشند، افزود: اینگونه خرید و فروش‌ها به نفع مردم نیست و تجربه مؤسسات غیرمجاز درس خوبی برای همگان بود که مردم سراغ اینگونه سرمایه‌گذاری‌ها نروند و با مشورت با افرادی که با مسایل اقتصادی به خوبی آشنا هستند، اقدام کنند.وی خاطر نشان کرد: در تصمیمات اخیر، تصویب کردیم که بانک مرکزی بتواند، اوراق ارزی و ریالی منتشر کند که با این اقدام قدرتی به بانک مرکزی برای جمع‌آوری نقدینگی داده می‌شود که می‌تواند شرایط اقتصادی کشور را بیش از پیش بهبود بخشد.رییس جمهوری ادامه داد: همچنین مجوز لازم را صادر کردیم تا هر کس هر مقدار ارز و طلا بخواهد وارد کشور کند، آزاد باشد و حتی تصویب کردیم که اگر مأمور گمرکی یا امنیتی در گمرک مانع ورود اسکناس به کشور شود، در مرحله اول به انفصال 6 ماه خدمت و در مرحله دوم به انفصال کامل از خدمت محکوم خواهد شد و به این واسطه راه را برای آنکه مردم بتوانند زندگی عادی و معمولی خودشان را داشته باشند، فراهم کردیم.روحانی با تأکید بر اینکه همه اقداماتی که انجام می‌شود در راستای حفظ آرامش و امنیت مردم است، گفت: باید از نیروهای مسلح کشور و سپاه پاسداران انقلاب اسلامی، تشکر کنم که به موقع و با دقت تصمیمات شورای عالی امنیت ملی را اجرا کرده و پاسخ آنهایی را که به امنیت و جان مردم خیانت کرده بودند و به زن‌ها، کودکان و حتی طفل 4 ساله رحم نکردند، به بهترین وجه دادند.وی با بیان اینکه پاسخ ایران، همواره قاطع و کوبنده خواهد بود، اظهار داشت: البته دنیا بداند ما طراحان و آمران تروریست را مانند عاملان تروریستی می‌دانیم و همانطور که عاملان تروریست محکومند و با آنها برخورد می‌کنیم، طراحان نیز محکوم بوده و با آنها نیز برخورد خواهیم کرد و شکست خواهند خورد.رییس جمهوری افزود: اینکه جمهوری اسلامی ایران قاطعانه و در یک زمان کوتاه و با دقت مرکز تروریست‌ها را هدف قرار می‌دهد، نشان از این است که اگر عوامل دست چندم یک گروه تروریستی در ایران اقدامی انجام دهد، ما طراحان و گروه اصلی و مرکزیت آنها را مورد هدف قرار می‌دهیم که البته در این راستا اقدامات بعدی هم انجام خواهیم داد.روحانی ادامه داد: عده ای از کسانی که در داخل کشور با این جنایتکاران در ارتباط بودند دستگیر شدند و به اشدّ مجازات خواهند رسید و نسبت به کسانی که طراحی اقدامات تروریستی داشتند نیز برخورد خواهد شد.وی با بیان اینکه در این ایام دو پیروزی را توأمان به دست آوردیم، گفت: یکی پیروزی سیاسی و دیپلماسی در صحن سازمان ملل و جهان بود و دیگری پیروزی در برابر تروریسم و برخورد قاطع با تروریست‌ها و تحکیم امنیت ملی و داخلی کشور بود.رییس جمهوری افزود: خوشبختانه سازمان ملل متحد نیز فاجعه تروریستی اهواز را با شدیدترین لحن و اتفاق آراء محکوم کرد که جزء بیانیه‌های کم‌نظیر شورای امنیت در محکوم کردن اقدامات تروریستی بود.روحانی با بیان اینکه خوشبختانه در عراق شاهد موفقیت‌های خوبی در زمینه مردم‌سالاری هستیم، گفت:‌ انتخابات آنها برگزار و مجلس در این کشور تشکیل شد و در حال حاضر نیز رئیس جمهور عراق انتخاب شده و به زودی دولت در این کشور تشکیل می‌شود و این روند را به ملت بزرگ عراق، تبریک می‌گویم.وی تأکید کرد: جمهوری اسلامی ایران همواره علاقمند به توسعه ثبات، امنیت، مردم‌سالاری و دمکراسی در منطقه است و امروز خوشحالیم که در عراق، ‌شاهد آن هستیم و امیدواریم بتوانیم روابط خود را با همسایگان خود به بهترین شکل توسعه دهیم.رییس جمهوری با اشاره به اینکه مردم باید بدانند که دولت در راستای رفاه حال مردم و در راستای مبارزه با توطئه‌های آمریکا به طور مداوم با کشورهای دوست در تماس است ، گفت: وزارتخانه‌های امور خارجه، نفت، صنعت، معدن و تجارت و سایر وزرا و مسئولین در روابط خارجی به طور منظم و مرتب با کشورهای همسایه و دوست ایران از جمله کشورهای اتحادیه اروپا، چین و روسیه در تماس هستند.روحانی با بیان اینکه مردم مطمئن باشند که روند تجاری خود را با دنیا ادامه می‌دهیم، گفت: به حول و قوه الهی، چهلمین سال پیروزی انقلاب‌مان را شکوهمندتر از 39 سال گذشته جشن خواهیم گرفت و دنیا شاهد آن خواهد بود که ما با موفقیت وارد چهل و یکمین سال پیروزی انقلاب خواهیم شد و مردم پایدار و مقاوم ما قادر خواهند بود برای سال‌های طولانی انقلاب و نظام‌شان را حفاظت و حراست کنند.سیام**9314**1535            "}