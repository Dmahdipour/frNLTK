{"onTitr":"","titr":" خواب پروژه های عمرانی کرمان - حامد سالاری*","describe":" کرمان - ایرنا - پروژه های عمرانی بسیاری در کلانشهر کرمان طی سالیان گذشته با هدف توسعه ای و بهبود فضای شهری آغاز شده  اما به علت ضعف های مالی و پیمانکاری این پروژه ها اینک به صورت نیمه تعطیل درآمده و سرنوشت آنها نامعلوم است.", "text":"به گزارش ایرنا ، رشد شهرنشینی و انفجار جمعیتی طی سال های گذشته کرمان را به کلانشهری تبدیل کرده که بزرگترین معضل این شهر مباحث ترافیکی و خیابان های کوچک و نامناسب نسبت به جمعیت آن بوده است.علاوه بر تکمیل زنجیره حمل و نقل عمومی و فرهنگسازی برای حل مشکلات ترافیکی نیاز به راهکاری برای رفع اصولی مشکلات شهری در کرمان ضرورت دارد.شهرداری کرمان از سال 94 برای رفع مشکلات ترافیکی، زیبا سازی و بهسازی فضای شهری به گستردگی کرمان، احداث 13 پروژه عمران شهری را به قرارگاه سازندگی خاتم الانبیاء با سابقه مناسب در سازندگی، در دستور کار خود قرار داده است.از مهر ۱۳۹۴ عملیات احداث پل هوانیروز(شهدای خلبان)، پل راه آهن(شهید بادپا)، ابوذر(شهید الله دادی)، پل باغملی(ولیعصر عج) و زیرگذر میدان آزادی و یک سال بعد تقاطع امیرکبیر به شرط تکمیل 18 ماه تا 2 سال به قرارگاه خاتم الانبیاء سپرده شدند.اکنون بیش از سه سال از آغاز این پروژه ها می گذرد و طولانی شدن زمان بهره برداری این پروژه ها علاوه بر ایجاد مشکلات بسیاری در ترافیک شهری و تخریب چهره شهر، به حالت تعطیل درآمده اند و گویا انتظار کرمانی ها تا چند سال آینده نیز در این زمینه ادامه دارد.به گفته سیدمهران عالم زاده شهردار کرمان، با توجه به وضعیت رکود و مشکلات اقتصادی تا سه سال آینده کار ساخت این پروژه ها به طول خواهد انجامید.**پروژه های عمران شهری کرمانزیرگذر میدان آزادی مهر ۹۴ آغاز شد و بر اساس قرارداد باید مهر ۹۶ به بهره برداری می رسید که این پروژه با بیش از 80 درصد پیشرفت فیزیکی به علت مشکلات مالی اکنون تعطیل است.زمان آغاز پل ابوذر مهرماه ۹۴، زمان پایان براساس قرارداد مهر ۹۶ بود که این پروژه نیز در حالت نیمه تعطیل است و دلیل کندی فعالیت مشکل مالی، نبود سگمنتال و مصالح عنوان شده است.مهر ۹۴ زمان آغاز تقاطع غیرهمسطح راه آهن(پل شهید بادپا) و تعهد برای تکمیل پروژه براساس قرارداد مهر ۹۶ بوده که هیچ اقدامی تاکنون برای احداث عرشه این پروژه انجام نشده و حدود یک سال در حالت تعطیل قرار گرفته است.تقاطع غیرهمسطح پل امیرکبیر که از مهرماه ۹۵ آغاز شده به علت مشکلات مالی، وجود معارض (خط انتقال برق) و جنس خاک نامناسب برای حفاری، چندماه پس از آغاز به حالت تعطیل درآمده است.تقاطع غیر همسطح شهدای خلبان (هوانیروز) نیز از مهرماه ۹۴ آغاز شده و تعهد پیمانکار برای تکمیل براساس قرارداد تا مهر ۹۶ بوده است و به دلیل مشکلات مالی پیمانکار، تملک اراضی و داشتن معارض تعطیل شده است و اینک بیش از یک سال هیچ اقدامی در این پروژه انجام نشده است.سرانجام در بهمن ماه 96 و پس از 30 ماه انتظار، پل باغملی(ولیعصر عج) به عنوان تکمیل نخستین پروژه عمرانی در کرمان با 60 میلیارد تومان هزینه به بهره برداری رسید.همچنین دلیل عمده تعطیلی و نیمه تعطیلی این پروژه ها از سوی پیمانکار تقاطع های غیرهمسطح شهر کرمان، عمل نکردن شهرداری به تعهدات و تامین مالی پروژه ها عنوان شده است.متاسفانه درآمد شهرداری کرمان بیشتر صرف پرداخت امور جاری و حقوق کارمندان می شود و پرداخت عمومی از محل عوارض و مالیات طی سال های گذشته کاهش بسیاری داشته است لذا ناتوانی در پرداخت هزینه ها بارها از سوی مسئولان این دستگاه دلیل تعطیلی پروژه ها عنوان شده است.از طرفی رکود بخش ساختمان و ساخت و ساز شهری درآمدهای شهرداری کرمان را کاهش داده است و تامین مالی پروژه های عمرانی به گرهی کور در شهر کرمان تبدیل شده است.برای رفع این مشکل باید با به مزایده گذاشتن املاک و مستقلات شهرداری کرمان و همکاری عموم مردم در راستای پرداخت عوارض و مالیات بهره برد و این مشکل را هر چه زودتر رفع کرد.دستگاه های دولتی نیز همانطور که در آغاز این پروژه ها خود را سهیم می دانستند با کمک مالی برای تکمیل پروژه های عمرانی به شهر کرمان کمک کنند.بخش خصوصی، صنایع و معادن بزرگ استان کرمان نیز همانگونه که از معادن کرمان بهره مند هستند باید خود را در مشکلات شهری نیز سهیم بدانند تا مشکل پروژه های عمران شهری پیش از تبدیل شدن به معضل یکبار برای همیشه رفع شود.شهرداری کرمان نیز با تمامی تلاش و توان، مشکل پروژه های عمرانی را به عنوان یک معضل بزرگ شهری در نظر بگیرد و تکمیل آنها را در راس برنامه های خود قرار دهد.**خبرنگار ایرنا مرکز کرمان 7420/ 5054            "}