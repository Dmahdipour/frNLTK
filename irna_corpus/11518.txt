{"onTitr":"","titr":" فروش لوازم خانگی با کیفیت ایرانی به نام برند خارجی","describe":" تهران- ایرنا- بازار لوازم خانگی این روزها با پدیده جدیدی روبروست که شاید به نفع تولید داخل باشد اما سودجویان کالای با کیفیت وطنی را به نام محصولات خارجی به چندین برابر قیمت واقعی به خریداران عرضه می کنند.", "text":"به گزارش ایرنا، ماه هاست که موضوع لوازم خانگی سوژه داغ رسانه ها شده است و هر روز خبرهای تازه ای از گرانی کالا تا کمبود در بازار و کشف کالاهای احتکار شده در فضای مجازی منتشر می شود.به تازگی شاهد تقلب هایی در این بخش هستیم به گونه ای که کالاهای با کیفیت تولید داخل به اسم کالاهای خارجی با چندین برابر قیمت در فضای مجازی با عنوان کالاهای مرزی و بانه ای فروخته می شود. «محمد طحان پور» رئیس اتحادیه فروشندگان لوازم خانگی روز سه شنبه در گفت و گو با ایرنا گفت: تا پایان سال 1396 صنعت لوازم خانگی در کشور رشد خوبی داشت و در حوزه های اجاق گاز، یخچال و یخچال فریزر کالاهای رقابت پذیر را تولید می کردیم. وی افزود: پس از نوسان نرخ ارز دیگر قاچاق کالا از شهرهای مرزی به صرفه نبود و بنابراین بسیاری افراد کالاهای با کیفیت تولید داخل را در اطراف تهران با بسته بندی های جدید و نصب برندهای خارجی و گارانتی های نامعتبر با چندین برابر قیمت می فروشند. طحان پور تصریح کرد: این افراد با خرید شماره های تلفن که مربوط به شهرهای مرزی است، پیامک هایی را با مضمون خرید کالاهای بانه ای و مرزی ارسال می کنند و از این طریق پول های کلانی به دست می آورند. وی گفت: البته تولیدکنندگان این کالاها نه تنها تمایلی به برخورد با این موضوع ندارند بلکه خوشحالند که می توانند کالاهای با کیفیت خود را بفروشند.در همین رابطه چند روزی است که خبر از تقلب در فروش لوازم خانگی به گوش می رسد و اینکه در اطراف تهران کالاهای بی کیفیت چینی و یا تولیدات زیرپله ای با بسته بندی های شیک با عنوان برندهای معتبر و شناخته شده در کانال های اجتماعی تبلیغ و عرضه می شود که البته این موضوع را رئیس اتحادیه فروشندگان لوازم خانگی رد کرد.** لوازم خانگی 60 تا 100 درصد افزایش داشت رئیس اتحادیه فروشندگان لوازم خانگی درباره وضعیت بازار لوازم خانگی گفت: امسال تولید لوازم خانگی 40 درصد کاهش داشت و از طرفی نیز واردات ممنوع شد بنابراین کالای موجود در بازار کاهش یافت. وی افزود: برخی شرکت ها، محصول نشان های تجاری آلمانی و ترکیه ای را با ارز دولتی 4200 تومانی وارد می کنند و در مقابل با نرخ ارز در بازار آزاد می فروشند و متاسفانه نظارتی هم بر آنها نیست. طحان پور ادامه داد: افزایش قیمت لوازم خانگی از اردیبهشت امسال آغاز شد و با توجه به نوسان نرخ ارز، کمبود کالا و ممنوعیت واردات آن تاکنون 60 تا 100 درصد افزایش قیمت داشته است. ** مسئولیت کالاهای احتکاری با سازمان حمایت از مصرف کنندگان است رئیس اتحادیه فروشندگان لوازم خانگی در خصوص توزیع کالاهای احتکاری، گفت: بنده به توزیع این کالاها اعتراض دارم زیرا بخشی از این کالاها با ارز هشت هزار تومان وارد کشور شده اند بنابراین باید صاحبان کالا خود اقدام به توزیع آن بین فروشگاه ها کنند. وی گفت: اصناف نقشی در گرانفروشی ندارند و واردکنندگان مقصر اصلی این شرایط هستند؛ برای نمونه نمایندگی یک شرکت آلمانی بیشترین گرانفروشی را در این ایام داشت و قیمت اقلام آنها تا 250 درصد افزایش یافت.طحان پور افزود: این شرکت فهرستی از قیمت رسمی محصولات خود به اصناف ارائه نمی کند و در شبکه های اجتماعی قیمت می دهد. وی تاکید کرد: اصناف نیروی کافی برای نظارت بر بازار ندارد و تنها می تواند به شکایت افراد رسیدگی کنند؛ این وظیفه زمان حمایت از تولیدکنندگان و مصرف کنندگان است که بر این افزایش قیمت ها نظارت کند. اقتصام**9132*2025            "}