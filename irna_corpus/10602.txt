{"onTitr":"","titr":" سرای سمن های سلامت جنوب کرمان افتتاح شد","describe":" جیرفت - ایرنا - با حضور مدیرکل سازمان های مردم نهاد وزارت بهداشت، درمان و آموزش پزشکی، سرای سمن های سلامت بمنظور توانمند سازی بیماران مناطق محروم در جنوب کرمان افتتاح شد.", "text":"به گزارش ایرنا، مدیرکل سازمان های مردم نهاد وزارت بهداشت عصر سه شنبه در آیین افتتاح سرای سمن های سلامت جنوب کرمان گفت: این سراها عضوی از مهمترین و موفق ترین انجمن های سلامت کشور هستند که شعب زیادی در کشور دارند، اما متأسفانه در جنوب کرمان شعبه نداشتند که با تلاش ها و پیگیری های دانشگاه علوم پزشکی جیرفت این مهم محقق شد.مصطفی جمالی افزود: اشتغالزایی، مبارزه با فساد، ایجاد عدالت اجتماعی، رشد معنویات و پایین آوردن هزینه ها از جمله وظایف سازمان های مردم نهاد است.جمالی ادامه داد: راه اندازی این سمن ها بار بزرگی از دوش مردم و مسئولان منطقه بر می دارد لذا مدیران محلی باید حداکثر حمایت را از این سمن ها داشته باشند.مدیرکل سازمان های مردم نهاد وزارت بهداشت گفت: امروز شعب انجمن ها در یک ساختمان کوچک راه اندازی شد اما در آینده نزدیک با مشارکت مردم و خیران و حمایت مسئولان شاهد خواهیم بود که تعداد این انجمن ها در منطقه جنوب کرمان افزایش خواهد یافت.رئیس دانشگاه علوم پزشکی جیرفت  هم در ادامه این آئین گفت: توانمندسازی و آموزش بیماران نیازمند حمایت است، خوشحالیم که نهادهایی که با جان و دل کار می کنند، برای رفع مشکلات مردم منطقه به میدان آمدند و حمایت از این نهادها را وظیفه خود می دانیم. اصغر مکارم افزود: مردم ما همواره پشتیبان نظام بوده اند از این رو مسئولان هم خود را از مردم جدا نمی دانند و اعتقاد داریم خدمت به این مردم شریف افتخار است.وی تصریح کرد: با راه اندازی شعب این 6 سمن سلامت در حوزه تحت پوشش دانشگاه علوم پزشکی جیرفت اطمینان دارم که به زودی شاهد افزایش و گسترش سمن های سلامت و اجتماعی در منطقه خواهیم بود و این شروعی برای یک کار بزرگ است.رئیس دانشگاه علوم پزشکی جیرفت گفت: دانشگاه در حد مقدورات آماده حمایت از انجمن های سلامت در منطقه است و فراهم کردن زمینه حضور سمن ها در جنوب کرمان را وظیفه می دانیم تا گروه های آسیب پذیری که دسترسی به امکانات را ندارند، حمایت شوند.سرای سمن های سلامت جنوب کرمان با حضور مدیران عامل  انجمن های صرع، ام اس، هموفیلی، اسکیزوفرنی، کلیوی، تالاسمی، مدیرکل سازمان های مردم نهاد وزارت بهداشت، رئیس و هیات رئیسه دانشگاه علوم پزشکی جیرفت افتتاح و شعب این شش انجمن در جنوب کرمان راه اندازی شد.دانشگاه علوم پزشکی جیرفت مستقل از مرکز استان شهرستان های جیرفت، عنبرآباد، کهنوج، منوجان، قلعه گنج، فاریاب و رودبار جنوب را با جمعیت یک میلیون نفر تحت پوشش قرار می دهد./7450/7429/ 5054            "}