{"onTitr":" در پنجمین نشست از سلسله نشست‌های پژوهش شهری مطرح شد    ","titr":" حیات شبانه در شهر تهران یک مطالبه است، نه یک انتخاب","describe":" اگرچه مباحث مربوط به حیات شبانه شهر در میان مدیران و تصمیم گیران شهری به تازگی مطرح شده است، پژوهش‌ها و بررسی‎ها نشان می دهد حیات شبانه در شهر تهران برای شهروندان به یک مطالبه تبدیل شده است.", "text":"پنجمین نشست از سلسله نشست‌های پژوهش شهری به همت مرکز مطالعات و برنامه ریزی شهر تهران و با موضوع تهران در شب، عصر چهارشنبه، 11 مهرماه در شورای شهر تهران برگزار شد.در این نشست که به بررسی «برنامه جامع منظر شبانه در تهران» پرداخت، علی اعطا، سخنگوی شورای شهر تهران، بهناز امین زاده، عضو هیئت علمی دانشگاه تهران، سید عبدالهادی دانشپور، عضو هیئت علمی دانشگاه علم و صنعت، میثم بصیرت معاون مطالعات و برنامه‌ریزی امور زیرساختی مرکز مطالعات و برنامه‌ریزی شهر تهران و هیئت علمی دانشگاه تهران و همچنین دو نفر از معاونان سازمان زیباسازی به ارائه نقطه نظرات خود پرداختند.در ابتدای این نشست میثم بصیرت، معاون مطالعات و برنامه ریزی امور زیرساختی مرکز مطالعات و برنامه ریزی شهر تهران و هیئت علمی دانشگاه تهران با بیان اینکه کم کم شهرهای ما به سمت شهرهایی می روند که شب‌ها نمی‌خوابند و جامعه شهری ما نیاز دارد که خدمات را در شب نیز دریافت کند اظهار داشت: برنامه جامع منظر شبانه تهران در حقیقت می‌تواند به‌عنوان یک سند بالادستی و به‌عنوان راهبرد مطالعاتی که توسط یک تیم دانشگاهی تهیه شده، شهرداری را در زمینه پاسخگوی به نیازها و مطالبات در مورد حیات شبانه تهران یاری کند.** برنامه جامع منظر شبانه در تهران، اختصاصی استبهناز امین زاده، عضو هیئت علمی دانشگاه تهران و مدیر برنامه جامع منظر شبانه در تهران با بیان اینکه برنامه جامع منظر شبانه در تهران، تنها مربوط به خود تهران است و قابلیت تعمیم پذیری به سایر شهرهای کوچک را ندارد و برای هر شهری نیاز به بازآرایی و نگارش جداگانه دارد گفت: برای اینکه این برنامه در سطح شهر تهران قابلیت اجرا داشته باشد، این طرح ابتدا در سطح مناطق ارائه شد.وی با بیان اینکه رویکرد طرح را براساس نیاز جامع شهر تهران تدوین کرده ایم ادامه داد: این طرح نه فقط با تکیه بر منظر و ظاهر شهر بلکه براساس حیات شهر نیز تدوین شده است ازهمین رو الزامات اجرای این طرح شامل الزامات اجتماعی و فرهنگی است تا طرح برخلاف آموزه‌های فرهنگی ما نباشد. همچنین جنبه‌های زیبایی بصری از جمله نورپردازی مورد توجه قرار گرفته است.از سوی دیگر الزامات عملکردی نیز به سبب وجود گردشگران در شهرها از دیگر جنبه های الزام آور این طرح بوده که مورد توجه قرار گرفته است.امین زاده افزود: وقتی به جنبه‌های مختلف حیات شبانه نگاه می کنیم، اروپا را می‌بینیم که از حیات شبانه برای پویایی اقتصاد محلات تاریخی شهری استفاده می کنند. از همین رو زمان بندی فعالیت ها علاوه بر مکان آن اهمیت دارد.مدیر برنامه جامع منظر شبانه در تهران با بیان اینکه در اجرای طرح، علاوه بر الزامات اجتماعی و فرهنگی، الزاماتی نیز برای محیط زیست و حتی الزامات مدیریتی در نظر گرفته شده است گفت: ما در این برنامه موضوع زندگی 24 ساعته بودن شهر را کنار گذاشتیم، چون منطبق بر سبک زندگی ما نیست و ما بر روی حیات شبانه تاکید کردیم. وی با بیان اینکه چون طرح شبانه‌ای قبلا در شهر تهران اجرا نشده بود ما به دنبال اسناد مبتنی بر فضاهای شهری بودیم و به دنبال طرح این موضوع بودیم که منظر شبانه چگونه تعریف می شود گفت: فضاهای شهری در این برنامه، در قالب‌های مشخصی مانند خیابان‌ها، میادین، مراکز فرهنگی، مراکز تفریحی و چند منظوره تقسیم بندی و بررسی شده است.** 4 منطقه در شهر تهران دارای پهنه‌هایی برای فعالیت شبانه هستنداستاد دانشگاه تهران با بیان اینکه تمام فضاهای شهری را در این برنامه در قالب‌های مشخصی آورده و تقسیم بندی و بررسی کردیم گفت: در همین راستا گونه بندی فضاهای فعال دارای منظر شبانه در قالب نقشه تعریف شد و براساس آن 4 منطقه در شهر تهران دارای پهنه‌هایی برای فعالیت شبانه هستند. بیشتر پهنه در مناطق 1، 3، 6 و 12 شهر تهران مشخص شده‌اند. براساس چشم انداز برنامه منظر شبانه تهران، پایداری، انسان مداری، زیبایی به عنوان اهداف این طرح جامع منظر شهری مورد نظر قرار گرفت که براساس آن اقدامات را شروع کردیم.امین زاده با اشاره به اینکه در این برنامه، پهنه‌بندی را براساس کارکرد و ارائه خدمات تقسیم کردیم گفت: برای مثال، پهنه‌های مذهبی فرهنگی، گردشگری، تفریحی مشخص شد و این کار در همه مناطق 22 گانه انجام شد. وی با بیان اینکه در بحث حیات شهری ما به دنبال مشخص کردن نهادهای متولی این بخش بودیم گفت: سازمان زیباسازی، معاونت خدمات شهری و محیط زیست شهر تهران، معاونت شهرسازی و معماری و معاونت اجتماعی شهرداری تهران در حوزه مدیریت شهری و نهادهایی مانند اداره برق و نیروی انتظامی نیز در زمره نهادهای برون سازمانی ایفای نقش می کنند.**عدم توجه به نیاز حیات شبانه در تهران، نارضایتی به دنبال دارد به گفته مدیر برنامه جامع منظر شبانه در تهران، برای تدوین نظام مدیریت شبانه تهران آنچه به لحاظ ساختاری باید مورد توجه قرار گیرد این است که در نظام مدیریت شهرداری تهران، اتفاق خاصی نمی‌افتد بلکه ترکیب جدید ایجاد می شود که در قالب ساختار موجود می توانند این هماهنگی ها را انجام دهند. براساس آن شورای مدیریت منظر شبانه تهران تعریف می‌شود که وظایف سیاست گذاری و اجرایی در سطح ستاد را برعهده می گیرند که ریاست این شورا بر عهده معاون خدمات شهری شهرداری تهران است، قائم مقام آن رئیس سازمان زیباسازی و دبیر شورا نیز مدیرکل منظر شهرداری تهران خواهد بود و براساس آن رابطان آنها تعریف شده‌اند.وی متذکر شد: نکته‌ای که باید به آن توجه کرد این است که حیات شبانه یک نیاز در شهر تهران است و در صورت عدم فراهم کردن شرایط آن، باید منتظر پیامدهای حاصل از عدم برنامه ریزی برای حیات شبانه و رشد تصاعدی نارضایتی در جامعه باشیم. این استاد دانشگاه با بیان اینکه این یک برنامه است و با پروژه متفاوت است گفت: پروژه هزینه‌براست، ولی برنامه هزینه بر نیست. برنامه فرایند است و پروژه محصول. محصول برنامه جامع منظر شهری، مجموعه ای از ضوابط، بایدها، نبایدها و توصیه‌هاست. قرار نیست شهرداری پروژه انجام دهد. بلکه باید زمینه را برای فعالیت مردم فراهم کرد. به عبارتی ما باید مردم را براساس آن برنامه راهنمایی کنیم.امین زاده ادامه داد: هر جا ما نمی‌توانیم مدیریت کنیم می گوییم بودجه نداریم. ما منابع مالی کم نداریم، بلکه مشکل مدیریتی است. آنچه نیازداریم هماهنگی بین نهادهاست. ما کمبود منابع اندیشه‌ای و سرمایه‌اجتماعی داریم که نمی توانیم آن را مدیریت کنیم.**حیات شبانه بدون مشارکت شهروندان میسر نیستدر ادامه این نشست، سید عبدالهادی دانشپور، عضو هیئت علمی دانشگاه علم و صنعت و ناظر پروژه برنامه جامع منظر شبانه شهر تهران با بیان اینکه شب بخشی از شخصیت شهر است گفت: در شب هیچ اتفاقی قرار نیست جدا از روز بیفتد. نه تغییر در مدیریت روز است و نه تغییر در فضا، بلکه تغییر در زمان است که ویژگی های خود را دارد و نمی شود این بخش از جریان زندگی را نادیده گرفت.وی با ابراز امیدواری از اینکه این برنامه در عمل با هدایت شورای اسلامی شهر تهران و بخش های موثر در امر مدیریت شبانه تهران محقق شود خاطرنشان کرد: نکته مهم این است که برای اجرای درست این طرح مانند سایر اقدامات مدیریتی شهر تهران، نیازمند یک مدیریت جامع، متمرکز و یکپارچه هستیم. چون بسیاری از آنچه در این طرح به آن اشاره شد اگرچه مسئولیت آن برعهده شهرداری است ولی عملا اداره بخش‌هایی از آن از حوزه تمرکز شهرداری تهران خارج است.دانشپور تاکید کرد: آنچه بیش از همه باید برآن تاکید کرد اقدامات فیزیکی و فضایی مانند نورپردازی و امثال آن نیست بلکه تلاشی برای افزایش بلوغ و تعاملات اجتماعی و توسعه اقتصادی و افزایش امنیت شهرهاست. بدون شک اجرای این برنامه بدون مشارکت شهروندان میسر نیست و باید زمینه حضور نهادهای مدنی مانند سمن‌ها و شورایاری‌ها فراهم شود.**مدیران شهری افق مشترکی در مورد حیات شبانه ندارند علی اعطا سخنگوی شورای شهر تهران نیز در این نشست اظهار داشت: در این سلسله نشست‌ها که به همت مرکز مطالعات و برنامه ریزی شهر تهران برگزار می شود موضوعات روز مدیریت شهری مطرح می‌شود و از این منظر که به عنوان نیاز در شهر تهران به آن نگاه می شود دارای اهمیت است. در حال حاضر مسئولان در مورد حیات شبانه مباحثی را مطرح می کنند اما از مجموع آن برمی‌آید که یک افق مشترک وجود ندارد و در فهم و درک هم اشتراک وجود ندارد. از این منظر نیاز به گفت‌وگو برای دستیابی به افق مشترک داریم تا این افق ما را در مسیر اجرا رهبری کند.وی با بیان اینکه وقتی وضعیت شهر تهران را بررسی می کنیم، موضوع حیات شبانه در شهر تهران به عنوان یک مطالبه مطرح است نه یک انتخاب، گفت: از همین رو شورای شهر به عنوان سیاست گذار و قانونگذار و مدیریت شهری به عنوان مجری نمی توانند بی تفاوت باشند.وی با بیان اینکه موضوع حیات شهری از چند منظر قابل بررسی است گفت: یکی از بخش ها، مباحث اجتماعی است. به هر حال بخش قابل توجهی از فعالیت‌ها در شهر تهران که بیشتر جنبه فرهنگی و اجتماعی نیز دارد به ساعات پایانی روز میل می‌کند و بنابراین نیاز است تا ما نسبت به این موضوع برنامه داشته باشیم و بی تفاوت نباشیم.**حیات شبانه فرصتی برای کسب و کارهای غیررسمیسخنگوی شورای شهر با بیان اینکه موضوع حیات شبانه یک فرصت برای کسانی که در شکل رسمی امکان امرار معاش ندارند نیز تلقی می شود تصریح کرد: این افراد می‎تواند این فرصت کسب و کار را برای خود فراهم کرده و طبیعتا مشتریان خود را نیز داشته باشند.اعطا خاطرنشان کرد: اکنون این سوال مطرح است که مدیریت شهری چگونه به این نیاز جهت بدهد و در مورد آن برنامه‌ریزی کند. در تمام اقداماتی که در مورد آن برنامه‌ریزی می کنیم باید به این توجه داشته باشیم که این اقدام و فعالیت به لحاظ اقتصادی چه اثراتی دارد. وی ادامه داد: در حال حاضر ما معتقدیم شهر گران اداره می شود و تا جایی که من می دانم، پروژه‌هایی مانند حیات شبانه، پرهزینه است. از همین رو باید بدانیم آیا می‌تواند هزینه‌های خود را تامین کند؟ چون در غیر این صورت، هزینه‌های پروژه خود به چالش تبدیل خواهد شد. این برنامه در مورد فضای عمومی است و هدف این است که به یک اقدام منجر شود. چنین برنامه‌ای نیازمند الگوی تامین مالی است. حتی برنامه‌ها نیز هزینه‌بر است چون باید اجرایی شود. در صورت داشتن این الگو است که می‌توان مسئله چگونگی مشارکت شهروندان را در چنین برنامه‌هایی مشخص و آن را تحقق پذیر کرد.سخنگوی شورای شهر با بیان اینکه پیشنهاد من این است که سازمان زیباسازی به این موضوع ورود کند و بخش‌هایی از این برنامه را با همفکری تیم تهیه کننده طرح تحت عنوان لایحه به شورا بفرستد متذکر شد: از این طریق می‌توانیم الزاماتی ایجاد کنیم که در زمان‌های مشخصی اقداماتی را مدیریت شهری انجام دهد و در انتها این تضمین حاصل گردد که این برنامه در حوزه فضای عمومی منجر به اقدامات روشنی شود.به گفته این عضو شورای شهر، یکی دیگر از نکته‌های چالش برانگیز نحوه اجرای چنین پروژه‌هایی این است که اجرای این پروژه‌ها به صورت موازی با برنامه‌های مناطق شهرداری است یا با نگاه راهبردی است. چون با روش‌های پیشین که نگرانی از بابت تامین مالی پروژه‌های وجود نداشت نمی‌توان اکنون شهر را اداره و برای آن برنامه‌ریزی کرد.وی با طرح این سوال که در اجرای برنامه جامع منظرشبانه تهران جای مشارکت شهروندان کجاست و روش‌ها چگونه است؟ آیا مشارکت در مرحله بهره‌برداری است یا در مرحله تامین منابع هم هست؟ تصریح کرد: پاسخ به این پرسش‎ها نقش عمده‌ای در تحقق پذیری موضوع دارد.سخنگوی شورای شهر تهران خاطرنشان کرد: کاری که باید انجام دهیم این است که نگاه علمی حاکم بر این برنامه را با یک مجموعه اجرایی مانند سازمان زیباسازی به هم نزدیک کنیم.**رونق شهر شبانه به منظور ارتقای کیفیت زندگی شهری استبهروز فتحی معاون برنامه‌ریزی و توسعه سازمان زیباسازی، با بیان اینکه این طرح باید ابعاد مختلف مردم‌شناسی، جامعه‌شناسی، روانشناختی و .. را مورد بررسی قرار دهد گفت: رونق شهر شبانه به منظور ارتقای کیفیت زندگی شهری است. از همین رو به نظر می رسد بحث کاربست این برنامه در شورای و شهرداری باید جدی تر گرفته شود. مرکز مطالعات تا مرحله تدوین لایحه باید متولی کاربست این برنامه بشود چون خودش متولی اجرای مراحل مطالعاتی آن بوده است. وی با اشاره به ساختار پیشنهادی این برنامه برای مدیریت شبانه تهران خاطرنشان کرد: به نظر من، یک معاونت شهرداری باید متولی اداره این موضوع شود و نه فقط یک سازمان. چون انجام چنین کاری، بدون هماهنگی نهادهای داخلی و خارجی شهرداری، غیرممکن است. به نظر ساختار این کار باید مورد بررسی جدی‎تر قرار بگیرد و اگر کاستی‌هایی در طرح وجود دارد که نمی تواند دغدغه‌ها را پوشش بدهد باید مطالعات ثانویه در این زمینه انجام شود. اگر ساختار خوب دیده نشود با مشکلی جدی روبه‌رو خواهیم شد. ما در سازمان زیباسازی با مرکز مطالعات و کمیسیون شهرسازی، آمادگی داریم در مورد مطالعات ثانویه احتمالی و اصلاح ساختار مورد نیاز همکاری داشته باشیم.** تهران را با بیشترین هزینه در شب روشن نگه می‌داریم یاسر جعفری معاون فنی و طرح های شهری سازمان زیباسازی شهر تهران نیز در ادامه این نشست با بیان اینکه اصلی‌ترین بهره‌بردار این برنامه، سازمان زیباسازی است، چون ما متولی نور شبانه در شهر تهران هستیم گفت: ما مصوبه در شورای شهر تهران داریم که شهرداری تهران را به تدوین سند جامع نورپردازی شهر تهران موظف کرده است که در دل آن هم یک طرح جامع و هم یک طرح تفصیلی نورپردازی شهر تهران داریم.وی با بیان اینکه در طرح جامع نورپردازی جامع تهران، طرح جامع منظر شبانه به عنوان سند بالادستی خود منظور شده است گفت: شب شهر، دنیا و ادبیات کاملا متفاوتی دارد چون می توانیم زشتی‌ها را نبینیم و بر زیبایی‌ها بیشتر تاکید کنیم. در کشورهای توسعه یافته مانند ما، باید حیات شهر در شب باید کاملا سیستماتیک و برنامه ریزی شده باشد. سیستم تجاری و صنفی ما اجازه فعالیت از نیمه شب را نداشته و هیچ سازو کاری ندارد و کاملا با نگاه امنیتی به آن پرداخته شده است. لذا باید بر کاربری‌های تاکید کنیم تا شهرها را به طور واقع بینانه درگیر کنیم. جعفری با بیان اینکه ما در حال حاضر شهر تهران را با بیشترین هزینه در شب روشن نگه می‌داریم تاکید کرد: آیا به میزان هزینه‌ای که برای نورپردازی در شهر می کنیم از آن استفاده می کنیم؟ دوم اینکه ما کشور ثروتمندی نیستیم و در طرح‌های پیشنهادی مواردی را می بینیم که متناسب با کشور ما از نظر میزان هزینه نیست. ما سوئیس و اتریش نیستیم. تعریف ما در زمینه حیات شبانه باید با پاریس و ژنو متفاوت و متناسب با تهران و مردم تهران باشد. این نگاه‌هاست که شب تهران را فعال می‌کند. ** هزینه نورپردازی درختان ولیعصر، 30 میلیون در ماه استوی با بیان اینکه طرح‌های عجیب غریبی که صرفا برنامه ریزی‌های هزینه بردار برای شهر باشد، تا حد زیادی نشدنی است افزود: نگهداشت شهر در شب چندین برابر نگهداشت در روز هزینه دارد، برای مثال هزینه نورپردازی شبانه درختان ولیعصر در ماه حداقل بیش از 30 میلیون است.وی با بیان اینکه ما در تهران با یک وندالیسم عجیب و غریب مواجهیم توضیح داد: علاوه بر سرقت‌هایی که ما در پروژه‌های زیباسازی مواجهیم با پدیده ای روبه رو بودیم که در نورپردازی ولیعصر و بلوار کشاورزی اخلال ایجاد می کرد. ابتدا سعی کردیم با به کارگیری نگهبان، مانع از اخلال انسانی شویم ولی موفق نشدیم. در نهایت متوجه شدیم که موش‌ها وندالیسم تهران هستند و آنها کابل های انتقال را می جوند. **از فرصت شب تنها برای انتقال پسماندها استفاده می کنیممعاون فنی و طرح‌های شهری سازمان زیباسازی شهر تهران با بیان اینکه باید هزینه‌هایی که برای شهر می کنیم حساب شده باشد متذکر شد: ما تجربه استفاده از شهر در شب را نداریم و از فرصت و خلوتی آن تنها برای انتقال پسماندها استفاده می کنیم. بنابراین از برنامه‌ریزان می خواهم  برنامه‌ها را مبتنی بر واقعیت های شهر تهران تدوین کنند.جعفری متذکر شد: ما هنوز در بسیاری زمینه‌های زیباسازی شهر تهران جای کار داریم برای مثال هنوز رنگ شبانه تهران را انتخاب نکرده‌ایم تا بر مبنای آن بتوانیم برای پایتخت برندسازی کنیم.**عوامل موفقیت برنامه جامع منظر شبانه در تهران میثم بصیرت، معاون مرکز مطالعات و برنامه ریزی شهر تهران در جمع بندی مباحث مطرح شده گفت: به نظر می رسد برنامه جامع منظر شهری برای موفقیت باید بر بودجه شهرداری تهران فشار وارد نکند، علی رغم اینکه دارایی اصلی شهر سرمایه اجتماعی است و باید از این مولفه کمک گرفت. وی متذکرشد: نکته دیگر اینکه از ظرفیت حیات شبانه تهران برای پویا شدن و نوسازی فضاهایی که به عنوان نقاط پژمرده شهری شناخته می شوند، استفاده کنیم. همچنین ارتباط برنامه‌های منظر شبانه تهران با برنامه های بالادستی و پایین دستی باید در نظر گرفته و در نهایت، شب در برنامه‌های توسعه‌ای شهر تهران دیده شود که می‌تواند بر کیفیت زندگی و روابط اجتماعی شهر تهران غنا ببخشد.گزارش از حسین جمشیدیان*اداره کل اخبار چندرسانه ای*ایرناپلاس*            "}