{"onTitr":"","titr":" بازار ارز و سکه با ریزش نرخ ها به استقبال تصویب CFT رفت","describe":" تهران- ایرنا- بازار آزاد ارز و سکه با ریزش قیمت ها به استقبال تصویب لایحه الحاق ایران به کنوانسیون مبارزه با تامین مالی تروریسم (CFT) در مجلس شورای اسلامی رفت.", "text":"به گزارش خبرنگار اقتصادی ایرنا، فعالان بازار آزاد ارز و سکه از ساعات ابتدایی امروز در انتظار تصمیم مجلس درباره این لایحه بودند زیرا آخرین لایحه از لوایح ارسالی دولت برای تعیین تکلیف همکاری ایران با گروه ویژه اقدام مالی (FATF) بود.مهلت تمدید شده ایران برای تعلیق در فهرست سیاه این گروه که نهاد سیاست گذار در زمینه مبارزه با تامین مالی تروریسم و پولشویی در جهان به شمار می رود، ماه اکتبر جاری (مهر - آبان) پایان می یابد و ایران برای تامین نظر این گروه بین الدولی باید هرچه سریعتر برخی اصلاحات را در قوانین و مقررات خود اعمال می کرد.با همین رویکرد دولت چهار لایحه به مجلس ارسال کرده بود که از این میان «اصلاح قانون مبارزه با تامین مالی تروریسم» تبدیل به قانون شده بود و مجلس دو لایحه «الحاق ایران به کنوانسیون مبارزه با جرائم سازمان یافته فراملی (پالرمو)» و «اصلاح قانون مبارزه با پولشویی» به دلیل رد شدن در شورای نگهبان و اصرار مجلس بر نظر خود، راهی مجمع تشخیص مصلحت نظام شده اند.«الحاق دولت جمهوری اسلامی ایران به کنوانسیون بین‌المللی مقابله با تامین مالی تروریسم» یا همان سی اف تی آخرین قطعه این پازل بود که سرانجام امروز با 143 رای موافق نمایندگان به تصویب رسید و مخالفت 120 نماینده، رای ممتنع 5 نماینده و شرکت نکردن 3 نماینده دیگر در رای گیری هم مانع از تصویب آن نشد.همانگونه که کارشناسان و دولتمردان پیش بینی می کردند، تصویب این لایحه اثر مثبت را بر بازار ارز و سکه داشت و بر ریزش نرخ ها افزود زیرا این پیام را به بازار داد که با وجود تحریم های یکجانبه آمریکا، کانال های پولی و مراودات بانکی ایران با سایر کشورها از جمله چین، روسیه و اعضای اتحادیه اروپا همچنان باز خواهد بود و مشکلی برای تجارت خارجی ایران پیش نمی آید.با این اوصاف و آنگونه که روابط عمومی اتحادیه طلا و جواهر به ایرنا گزارش داد، اکنون (ساعت 13 ظهر) هر قطعه سکه تمام بهار آزادی طرح جدید سه میلیون و 770 هزار تومان، هر قطعه سکه تمام بهار آزادی طرح قدیم سه میلیون و 620 هزار تومان و هر نیم سکه یک میلیون و 860 هزار تومان عرضه می شود.همچنین واحدهای صنفی هر ربع سکه را یک میلیون و 25 هزار تومان و سکه گرمی را 635 هزار تومان می فروشند ضمن آنکه هر گرم طلای خام 18 عیار 354 هزار تومان و هر مثقال طلا یک میلیون و 535 هزار تومان به فروش می رود؛ بهای هر اونس طلا یک هزار و 203 دلار محاسبه می شود.باتوجه به تاکید دادستان تهران مبنی بر اینکه هیچ پایگاه خبری حق ندارد قیمت های لحظه ای ارز را اعلام کند، خبرگزاری ایرنا به استناد نرخ های اعلامی از مراجع رسمی از جمله صرافی ملی ایران که متعلق به بانک ملی ایران است، نرخ های تایید شده را منتشر می کند.بر این اساس در صرافی ملی ایران بهای خرید هر یورو 13 هزار و 450 تومان و نرخ فروش آن 13 هزار و 550 تومان است و هر دلار آمریکا نیز برای خرید از شهروندان 11 هزار و 800 تومان و برای فروش 11 هزار و 900 تومان اعلام نرخ شده است.در این صرافی نرخ خرید هر درهم امارات 3300 تومان و بهای فروش آن 3400 تومان ذکر شده است.امروز بانک ها هر دلار را 9950 تومان از مردم خریداری می کنند و نرخ هر یورو در بانک های عامل فروش ارز مسافرتی 11 هزار و 800 تومان است.این نرخ ها و نیز فضای روانی ناشی از تصویب لوایح چهارگانه مرتبط با همکاری ایران با گروه ویژه اقدام مالی سبب شده نرخ ها در بازار تعدیل شود که انتظار می رود این روند نزولی تا زمان بسته شدن بازار در حوالی ساعت 18 عصر ادامه یابد.سردار حسین رحیمی فرمانده نیروی انتظامی تهران امروز اعلام کرد: 942 سوداگر و اخلالگر بازار ارز و سکه به درخواست بانک مرکزی و با همکاری دستگاه قضا احضار و 147 نفر در این رابطه دستگیر شده اند.اقتصام*9186*2025            "}