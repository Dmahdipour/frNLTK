{"onTitr":" معاون مرکز بهداشت قم:    ","titr":" شرایط راه اندازی پایگاه سلامت در دامشهر قم وجود ندارد","describe":" قم - ایرنا - معاون فنی مرکز بهداشت قم گفت: شرایط لازم برای راه اندازی پایگاه سلامت در منطقه دامشهر قم با توجه به توزیع جمعیتی که تخمین زده می شود حدود 800 تَن در آن ساکن باشند، وجود ندارد.", "text":"محمد نیک پور روز یکشنبه در گفت و گو با خبرنگار ایرنا افزود: طرح تحول سلامت از سال 93 با هدف دسترسی عموم جامعه به خدمات بهداشتی و شناسایی بیماری ها پیش از بروز علائم، همزمان با سراسر کشور در استان قم رقم خورد.وی اضافه کرد: این طرح با هدف تشخیص زودرس بیماری ها اجرایی شد تا ضمن شناسایی موارد پرخطر از عوارض و بروز معلولیت و مرگ حاصل از بیماری ها کاسته شود. طرح تحول نظام سلامت کشور در راستای سیاست های کلی نظام و تاکید جدی رهبر معظم انقلاب به مقوله سلامت جامعه و افزایش شاخص های سلامت و بهداشت مردم در بخش های مختلف از 15 اردیبهشت ماه سال 93 از سوی دولت یازدهم و وزارت بهداشت، درمان و آموزش پزشکی به اجرا درآمد.وی ادامه داد: در طرح تحول سلامت در حوزه بهداشت، ملاک تقسیم بندی نیروها و راه اندازی پایگاه ها و مراکز سلامت، جمعیت ساکن در مناطق است و بر اساس دستورالعمل ها، نحوه استقرار مراکز و پایگاه های سلامت بر اساس توزیع جمعیت تعریف شده است.نیک پور گفت: برای یک مرکز خدمات جامع سلامت جمعیت متوسط 60 هزار نفری، برای هر پایگاه سلامت 12 هزار و 500 تَن و برای هر کارشناس مراقب 2 هزار و 500 تن تعریف شده است.به گفته وی، تعیین جمعیت بهره مند از خدمات مراکز و پایگاه های سلامت با هدف ارائه خدمت و جلوگیری از هدررفت سرمایه و تجهیزات صورت گرفته است.وی خاطرنشان کرد: با توجه به این که جمعیت ساکن در منطقه دامشهر معمولا افراد جویای کار هستند که خانواده محسوب نمی شوند و از سوی دیگر دامشهر جزو مناطق مسکونی تعریف نشده است، امکان راه اندازی پایگاه سلامت در این منطقه وجود ندارد.معاون مرکز بهداشت قم گفت: منطقه دامشهر کانون دامی استان قم است و ورود و خروج روزانه تعداد زیادی دام، خطر انتقال بیماری را برای افراد ساکن افزایش داده است.وی خاطرنشان کرد: به دلیل نبود شرایط لازم برای راه اندازی پایگاه سلامت در دامشهر، خدمات مرکز بهداشت از طریق نزدیک ترین پایگاه سلامت با نام ایثار واقع در منطقه قلعه کامکار صورت می گیرد.وی در عین حال افزود: درصدد هستیم با مهیا شدن شرایط، یک یا 2 روز در هفته، یک مراقب سلامت به منطقه دامشهر اعزام نماییم تا جمعیت ساکن در آنجا زیر پوشش خدمات بهداشتی قرار گیرند و برای این کار فضایی نیز آماده شده است.نیک پور با اشاره به استقرار اتباع در منطقه دامشهر، گفت: در حوزه سلامت قومیت و نژاد فرد مطرح نیست و خدمات به کل جامعه مورد نظر ارائه می شود.در قم 89 پایگاه سلامت و 28 مرکز خدمات جامع سلامت فعال است و حدود 900 نیرو شامل پزشک، کارشناس تغذیه، کارشناس روانشناسی بالینی، پرستار، مراقب سلامت، بهداشت محیط و بهداشت حرفه ای به ارائه خدمات بهداشتی و سلامت می پردازند.احداث پایگاه سلامت در منطقه دامشهر از مصوبه های جلسه کمیسیون ارتقاء امنیت اجتماعی و اخلاقی قم در اسفندماه سال گذشته می باشد که این امر به مرکز بهداشت استان واگذار شده است.منطقه دامشهر قم با 664 هکتار در سال 75 در کیلومتر 13 محور قم - جعفریه به بهره برداری رسید. در این شهرک واحدهای پرواربندی دام سبک و سنگین وجود دارد./2085/ 1175            "}