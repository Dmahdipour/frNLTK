{"onTitr":"","titr":" احزاب و تشکلهای سیاسی اصفهان رفع مشکلات استان   را خواستار شدند","describe":" اصفهان - ایرنا - دبیران احزاب و تشکل های سیاسی اصفهان در نشست با استاندار استان با اشاره به بیان مهمترین مسائل فراروی منطقه رفع مشکلات اقتصادی، خشکسالی و کمبود منابع آبی را خواستار شدند.", "text":"به گزارش ایرنا، در این نشست که  چهارشنبه شب با حضور محسن مهرعلیزاده استاندار اصفهان و دبیران احزاب و تشکل های سیاسی مختلف در استانداری اصفهان برگزار شد، به مسائل زیادی اشاره شد که آب، اشتغال و نرخ بیکاری، عمده ترین آنها بود.عضو شورای هماهنگی جبهه اصلاحات اصفهان با اشاره به تحولات اقتصادی چند ماه اخیر، گفت : این رخدادها در روحیه مردم اثر گذاشته است اما برگزاری این قبیل نشست ها به مردم و احزاب امیدواری می دهد.فضل الله صلواتی افزود : احزاب می توانند جامعه را به سمت صلاح، سوق دهند لذا برگزاری این نشست ها و تعامل و تبادل نظر با مسوولان از اهمیت خاصی برخوردارست.وی با اشاره به مشکلات آب و بیکاری مردم از استاندار اصفهان خواست تا برای رفع این مسائل نسبت به گذشته فعالتر عمل کند.عضو جامعه اسلامی مهندسین استان اصفهان در این نشست با بیان اینکه احزاب و تشکل ها، پشتوانه قانون هستند، گفت : با این حال هنوز بهای چندانی به احزاب در کشور داده نمی شود. عباس حاج رسولیها  با تاکید بر اینکه مدیران استان اصفهان نگاه سخت گیرانه ای به همه مسائل به ویژه درباره مالیات دارند، افزود : فرار سرمایه گذاران از اصفهان و رفتن آنها به استان های دیگر به طور کامل مشهود است.وی با انتقاد از بومی نبودن برخی از مدیران در استان به موضوع آب اشاره و این سوال را مطرح کرد که چرا طرح انتقال آب بهشت آباد پس از 15 سال هنوز متوقف است.دبیر جامعه اسلامی کارگران استان اصفهان یکی دیگر از سخنرانان این نشست بود که بیشتر به مسائل کارگری و معیشتی آنها اشاره کرد. حسین رحمانی با بیان اینکه کارگران، بخش اعظمی از جمعیت استان را تشکیل می دهند، گفت : تعطیلی بسیاری از واحدهای کارگاهی و صنعتی که زیبنده این استان نیست، باعث افزایش نرخ بیکاری و بی توجهی به این قشر شده است.وی با اشاره به توقف طرح بیمارستان میلاد چهار تامین اجتماعی ادامه داد : اجرای این طرح به تعویق افتاده است در حالی که با توجه به بالا بودن جمعیت کارگری اصفهان، اجرای سریعتر آن ضروری است.رحمانی با اشاره به این که در سال های گذشته قرار بود خانه احزاب در اصفهان تشکیل شود خواهان اجرایی شدن این موضوع شد.دبیر حزب جمعیت زنان نواندیش مسلمان (شاخه اصفهان) تنها زن سخنران این نشست بود که با انتقاد از عدم برقراری عدالت جنسیتی در جامعه ، گفت : برخی انتصاب ها و فعالیت برخی مجامع، باعث تفرقه افکنی و غیر همسو بودن با دولت شده است.مهری بهروز با تاکید بر اهمیت اعتماد مردم، تصریح کرد : افزایش اعتماد مردم به دولت باعث رفع مشکلات می شود.حیدر علی حجتی سخنگوی انجمن اسلامی معلمان استان اصفهان در این نشست با اشاره به تغییر مدیر کل آموزش و پرورش استان اصفهان در چند ماه اخیر، خواهان رسیدگی بیشتر به وضعیت این اداره کل و برخی تغییر و تحول های آن شد.در این نشست مسائل مختلف دیگری از سوی فعالان احزاب و تشکل های سیاسی اصفهان مطرح شد که از جمله آن ها می توان به در نظر گرفتن منافع ملی در اجرای طرح بازچرخانی آب در زاینده رود، حمایت از اقشار آسیب پذیر در تحولات اقتصادی اخیر، موفقیت دولت در جلوگیری از انسداد فضای مجازی، دیپلماسی موفق ایران در نشست اخیر سازمان ملل متحد، رد صلاحیت ها و لغو برخی جلسه ها در زمان انتخابات و لزوم توجه بیشتر به کمیسیون جانبازان اشاره کرد.محسن مهرعلیزاده استاندار اصفهان در این نشست با استماع صحبت ها و نظرات فعالان احزاب و تشکل های سیاسی استان به سوالات برخی از آنها پاسخ داد و توضیحات مبسوطی را درباره طرح بازچرخانی آب در زاینده رود ارائه کرد.حدود 80 تشکل سیاسی در استان اصفهان فعال است که نیمی از آنها رویکرد اصولگرایی و نیمی رویکرد اصلاح طلبی دارند. بیشتر احزاب کشور در اصفهان نمایندگی دارند و نمایندگان آنها با عنوان دبیر یا رئیس حزب یا تشکل سیاسی در این استان مشغول فعالیت هستند. 3011/6026            "}