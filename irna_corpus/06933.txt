{"onTitr":"","titr":" نخست وزیر الجزایر خواستار ادامه ریاست جمهوری بوتفلیقه شد","describe":" الجزیره - ایرنا - «احمد اویحیی» نخست وزیر الجزایر و دبیر کل حزب «مجمع ملی دمکراتیک» دومین حزب بزرگ این کشور، از «عبدالعزیز بوتفلیقه» رئیس جمهوری کنونی خواست برای بار پنجم نامزد انتخابات این پست شود.", "text":"به گزارش ایرنا، اویحیی در «همایش ملی زنان» در الجزیره گفت: مقام های برزیل، چین، کره جنوبی و سنگاپور مدت زیادی بر سر کار بودند و کشورهایشان را در مسیر توسعه جلو بردند و ما هم می خواهیم بوتفلیقه به تلاش برای پیشرفت الجزایر ادامه دهد و اکنون که در حال به پایان رساندن چهارمین دوره ریاست جمهوری اش است، برای انتخابات آینده نامزد شود و همچنان در این منصب باقی بماند.وی در ادامه اخبار منتشر شده در برخی رسانه ها در خصوص بحران در پارلمان این کشور و تلاش برای انحلال آن و در نتیجه برگزاری انتخابات زود هنگام مجلس و به تاخیر انداختن انتخابات ریاست جمهوری را رد کرد و گفت: انتخابات ریاست جمهوری الجزایر ماه آوریل 2019(فروردین /اردیبهشت 1398) برگزار می شود.نخست وزیر الجزایر در ادامه با اشاره به حوادث دهه 90 میلادی در این کشور که به «دهه سیاه» و «دهه تروریسم» معروف است، افزود: بوتفلیقه شجاعت و حکمت لازم برای ایجاد همدلی میان مردم و پیشبرد طرح آشتی ملی و نجات کشور از تروریسم را داشت . در دهه سیاه شمار زیادی از مردم الجزایر کشته شدند، الجزایر از نظر اقتصادی متحمل آسیب های زیادی شد، هزاران کارخانه بسته و هزاران نفر شغل خود را از دست دادند، اما بوتفلیقه کشور را در مسیر سازندگی قرار داد.وی اضافه کرد: از سال 2000 میلادی دمکراسی در الجزایر جان تازه ای گرفت و اکنون ده ها حزب و موسسه رسانه ای و شبکه تلویزیونی در کشور فعال است، اما برخی طرف های خارجی پیوسته بر الجزایر به دلیل آزادی بیان خرده می گیرند و لحظه به لحظه آزادی بیان را مورد بررسی قرار می دهند در حالی که در الجزایر 150 روزنامه و 20 شبه تلویزیونی فعال است .نخست وزیر الجزایر در ادامه در خصوص روابط کشورش با فرانسه نیز گفت: تنشی در روابط دو کشور وجود ندارد، آن ها نیروهای محافظ اطراف سفارت الجزایر را در پاریس جمع کردند و ما نیز بر اساس اصل مقابله به مثل، نیروهای امنیتی اطراف سفارتخانه این کشور را در الجزیره به مرکز فراخواندیم.اویحیی همچنین شایعات مبنی بر ترمیم کابینه در آینده نزدیک و برکناری خود  را رد کرد و در عین حال  گفت: ترمیم کابینه از جمله اختیارات رئیس جمهوری و امری طبیعی است و او می تواند مرا ابقا یا برکنار کند.بوتفلیقه 81 ساله که از سال 1999 رئیس جمهوری الجزایر است، هنوز تصمیم خود را در خصوص نامزدی در انتخابات ریاست جمهوری سال 2019 اعلام نکرده، اما شواهد و قرائن حاکی از آن است که اگر او در این انتخابات نامزد شود، به احتمال زیاد برنده میدان خواهد بود.تاکنون چهار نفر برای نامزدی در این انتخابات اعلام آمادگی کرده اند، اما هیچ یک از جمله شخصیت های مشهور و اثرگذار نیستند.مجلس نمایندگان ملی الجزایر 462 کرسی دارد که حزب «جبهه آزادیبخش ملی» ( حزب بوتفلیقه ) با  164 کرسی و حزب «مجمع ملی دمکراتیک» با  در اختیار داشتن 97 کرسی بیشترین نمایندگان را در آن دارند.خاورم **2041**1651            "}