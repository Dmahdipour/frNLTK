{"onTitr":"","titr":" تغییر طعم آب شرب بجنورد و گلایه مندی شهروندان","describe":" بجنورد- ایرنا- تغییر کیفیت آب آشامیدنی در بجنورد همانند سال 95، سبب گلایه شهروندان شده و این وضعیت چند وقتی است که نگرانی مردم برخی مناطق این شهر 210 هزار نفری را در پی داشته است.", "text":"به گزارش ایرنا، شهروندان بجنورد می گویند که تغییر مزه و بوی آب، آنان را عاصی کرده است و در این مدت مجبور به خرید آب معدنی و یا آب تصفیه شده هستند. یک شهروند بجنوردی کیفیت پایین آب را غیرقابل تحمل عنوان کرد و گفت: 2 سال قبل هم در فصل پاییز، مزه و بوی آب تغییر پیدا کرد و اکنون نیز همان مشکل تکرار شده است.جواد روحانی افزود: آب، بوی فاضلاب می دهد، ما مجبور شدیم از آب بسته بندی استفاده کنیم.یک شهروند دیگر که در شهرک شاهد سکونت دارد بشدت از پایین آمدن کیفیت آب انتقاد کرد و گفت: از دو هفته گذشته، آب شهر لای و بی کیفیت شده است و نمی توان برای آشامیدن و یا پخت و پز از آن استفاده کرد. سیف الله درخشان اظهار داشت: بعضا از بش قارداش آب آشامیدنی را تامین می کنم اما این اقدام برای ما هر روز میسر نیست، تا کی مردم بجنورد باید متحمل این وضعیت باشند، و کیفیت پایین آب را تحمل کنند. یک شهروند دیگر نیز در این باره گفت: آب شیر را که باز می کنی، بوی فاضلاب می دهد، لای و بی کیفت است، به هیچ عنوان قابل آشامیدن نیست و نمی توان حتی جرعه ای از آن را استفاده کرد. زهرا محمدی اظهار داشت: چند وقتی است که آب بسته بندی و یا آب تصفیه شده خریداری می کنم. وی با بیان اینکه این روزها بو و طعم آب به حدی نامطبوع است که مجبور به تهیه آب تصفیه شده و یا آب معدنی هستیم افزود: بو و طعم نامطبوع آب در طول سال وجود دارد اما این روزها بیشتر شده است.این شهروند گفت: این مشکل بعضا حتی پس از جوشیدن و در چایی هم محسوس است و همیشه مورد انتقاد میهمانانی است که از سایر شهرها داریم. * مشکل از تغییر دمای هوا است مدیر عامل شرکت آب و فاضلاب خراسان شمالی در این زمینه با بیان اینکه علت اصلی تغییر کیفیت آب شهر بجنورد، سرد شدن هوا و تغییر دمای آب سد شیرین دره است گفت: با سرد شدن هوا، شاهد پدیده وارونگی در مخزن سد هستیم و در این پدیده به علت جریان همرفتی، آب از لایه های پایین مخزن به سمت سطح جریان پیدا می کند. غلامحسین ساقی اظهار داشت: سد شیرین دره در ابتدا با رویکرد تامین آب کشاورزی اجرا شد اما بعدها، تامین آب آشامیدن شهر بجنورد از این سد در دستور کار قرار گرفت و به این شهر منتقل شد. وی با بیان اینکه محل برداشت آب از سد شیرین دره در سطح پایین مخزن قرار دارد افزود: در سال های ابتدایی، کیفیت آب سد مشکلی نداشت اما با مرور زمان که با ورود سیلاب، رسوب گذاری در مخزن سد زیاد شده، سطح گل و لای در این دریاچه بالا آمده و سطح برداشت آب به گل و لای نزدیک تر شده و مشکل تغییر کیفیت آب رخ داده است. وی در باره پدیده وارونگی در مخزن سد تصریح کرد: در فصل پاییز و با سرد شدن هوا، جریان همرفتی در مخزن سد ایجاد و این امر سبب می شود آب سطح پایین که به گل و لای نزدیک تر است به بالا جریان پیدا کند، علاوه بر این، آبی که در سطح پایین مخزن سد قرار دارد، اکسیژن کمتری دارد و از این رو کیفیت آن برای آشامیدن کمتر بوده و ممکن است خوشایند ذائقه شهروندان نباشد. ساقی گفت: در این باره شرکت آب منطقه ای استان تلاش دارد تا با ایجاد آبگیر سطحی در سد شیرین دره، آب مورد نیاز شهروندان از سطح سد که کیفیت بهتری دارد برداشت شود.* آب بی کیفیت در مدار نیست مدیر عامل شرکت آب وفاضلاب خراسان شمالی گفت: مشکل کیفیت آب آشامیدنی در هیچ کدام از شهرهای استان وجود ندارد و آب با کیفیت مطلوب وارد مدار مشترکان می شود. ساقی اظهار داشت:  کرد: ما ادعا نداریم که تمام آبی که به مشترکان تحویل داده می شود دارای طعم و گوارایی یکسانی است اما آبی که در شبکه های شهرهای استان جاری است، کیفیت مطلوبی دارد و سالم است.*فرسودگی شبکه یک علت کاهش کیفیت آب مدیرعامل شرکت آب وفاضلاب خراسان شمالی با اشاره به اینکه فرسودگی شبکه ها هم می تواند سبب تغییر کیفیت آب شود گفت: زنگ زدگی لوله های گالوانیزه سبب می شود تا مواد حاصل از زنگ زدگی وارد آب شبکه شود و کیفیت آب را تحت شعاع قرار دهد.* پول باشد، آبگیر امسال بهره برداری می شودمعاون طرح و توسعه شرکت آب منطقه ای خراسان شمالی در باره اجرای آبگیر شناور در سد شیرین دره گفت: تکمیل این طرح 25 میلیارد ریال اعتبار نیاز دارد که در صورت تخصیص این میزان اعتبار، امسال آماده بهره برداری می شود.  سیدعقیل مرتضوی اظهار داشت: اجرای خط انتقال این طرح اکنون حدود 70 درصد پیشرفت فیزیکی دارد. وی افزود: اجرای طرح آبگیر سطحی 350 میلیارد ریال اعتبار دارد. شهر بجنورد، مرکز خراسان شمالی 210 هزار نفر جمعیت دارد که تمام مناطق آن، جز منطقه شمال، تحت پوشش طرح آبرسانی آب سد شیرین دره هستند. رینگ شمالی بجنورد برای تکمیل انتقال آب سد شیرین دره به بجنورد توسط شرکت آب منطقه ای استان در حال اجرا است. 7185/ 6042            "}