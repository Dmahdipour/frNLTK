{"onTitr":"","titr":" استاندار خراسان رضوی بر لزوم ماندگاری زائر در مشهد تاکید کرد","describe":" مشهد- ایرنا- استاندار خراسان رضوی گفت: مدت ماندگاری زائر در مشهد به عنوان پایتخت معنوی ایران می بایست با فراهم کردن فرصتهای مختلف زیارتی و گردشگری افزایش یابد.", "text":"علیرضا رشیدیان شامگاه پنجشنبه در حاشیه بازدید وزیر راه و شهرسازی از مجموعه گردشگری طرق مشهد در جمع خبرنگاران افزود: این پروژه گردشگری می تواند ماندگاری زائر را در کلانشهر مشهد افزایش دهد زیرا مجموعه گردشگری طرق در نوع خود در کشور بی نظیر و یادگاری برای آیندگان است.وی به موضوع پروژه بلوار نماز مشهد نیز اشاره و بیان کرد: در خصوص ادامه اجرای این پروژه اشکالی از سوی ارتش وجود دارد لذا مقرر شد ارتش طرحی برای تصویب در کمیسیون ماده پنج ارائه دهد که محقق نشده و حتی ارتش در نشست مربوطه حضور نیافت.استاندار خراسان رضوی ادامه داد: با توجه به دستور فرمانده ارتش امیدواریم به سرعت مشکل بلوار نماز و جاده کمربند جنوبی مشهد حل شود.* امتناع دانشگاه علوم پزشکی از امضای تفاهمنامه استاندار خراسان رضوی همچنین به موضوع ساخت بیمارستان در حاشیه شهر مشهد اشاره و بیان کرد: دانشگاه علوم پزشکی مشهد امروز بدون توجیه، از امضای تفاهمنامه آغاز ساخت عملیات اجرایی این بیمارستان امتناع کرد. رشیدیان افزود: کلنگ ساخت این بیمارستان دو سال پیش به زمین زده شده ولی اختلاف بین وزرات راه و شهرسازی و وزارت بهداشت بر سر این بود که کدام یک نخست، سهم 50 درصدی ساخت بیمارستان را بگذارند. وی ادامه داد: امروز قرار بود در سفر وزیر راه و شهرسازی به مشهد تفاهمنامه ای بین این وزارتخانه و دانشگاه علوم پزشکی مشهد منعقد شود. این دانشگاه پیشتر در نشستی با حضور وزیر بهداشت اعلام کرده بود کار ساخت بیمارستان را خود عهده دار می شود لذا قرار شد با هماهنگی دانشگاه علوم پزشکی مشهد و اداره کل راه و شهرسازی خراسان رضوی فرمولی برای این موضوع تعریف شود. استاندار خراسان رضوی گفت: از اینرو ابعاد زمین و بارگذاری آن مشخص و بنا شد در مرحله نخست واگذاری زمین، بخش تجاری آن که ارزش افزوده بیشتری دارد در اختیار دانشگاه قرار گیرد تا از محل انتفاع این بخش اعتبار اجرای بقیه پروژه تامین شود که کلیات تفاهمنامه نیز نوشته شد. وی افزود: امروز با حضور وزیر راه و شهرسازی قرا بود تفاهمنامه بین سرمایه گذار، دانشگاه علوم پزشکی مشهد و راه و شهرسازی امضا شود اما رئیس دانشگاه علوم پزشکی مشهد بدون توجیه، این تفاهمنامه را امضاء نکرد و ما را از لحاظ زمانی دچار مشکل پیچیده کرد. امیدواریم با تدبیر وزیر بهداشت این مشکل حل شود. کلنگ ساخت بیمارستان 540 تختخوابی در شهرک شهید رجایی مشهد با زمین اهدایی از سوی آستان قدس و صدور پروانه رایگان از طرف شهرداری مشهد سال 1395 بر زمین زده شده و  قرار بود 50 درصد هزینه ساخت آن را وزارت بهداشت و نیمی دیگر را وزارت راه و شهرسازی بر عهده گیرند اما پس از گذشت دو سال هنوز اقدامی صورت نگرفته است. * سرمایه گذاری شش هزار میلیاردی رئیس شورای اسلامی شهر مشهد نیز یکی از اولویتهای جدی مدیریت شهری و شورای شهر مشهد را افزایش میزان ماندگاری زائر اعلام و بیان کرد: اجرای پروژه مجموعه گردشگری طرق با سرمایه گذاری شش هزار میلیارد ریال اشتغالزایی زیادی به همراه خواهد داشت و به مشهد اعتبار می بخشد.محمدرضا حیدری افزود: مهمترین اولویت مدیریت شهری و شورای شهر مشهد فراهم کردن زمینه مناسب برای سرمایه گذاران و جلب سرمایه گذاری در این کلانشهر است که موفقیتهای خوبی در این حوزه داشته ایم.وی ادامه داد: پروژه گردشگری طرق مجوز کمیسیون ماده پنج را دارد و قراردادهای آن کاملا روشن است. سرمایه گذاران در کلانشهر مشهد بطور کامل مورد حمایت شورا و مدیریت شهری هستند.وزیر راه و شهرسازی، استاندار خراسان رضوی، شهردار و رئیس شورای اسلامی شهر مشهد شامگاه پنجشنبه از پروژه گردشگری طرق و همچنین نخستین تصفیه خانه هوشمند کشور در این شهر بازدید کردند.نخستین تصفیه خانه هوشمند کشور با ظرفیت 12 هزار مترمکعب و سرمایه گذاری بخش خصوصی در مشهد در حال ساخت است. مجموعه گردشگری طرق یک طرح تفریحی گردشگری به مساحت 100 هکتار واقع در پارک جنگلی طرق در جنوب شرقی مشهد توسط سرمایه گذار بخش خصوصی در دست اجرا است.7505/1858            "}