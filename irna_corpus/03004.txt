{"onTitr":" دادستان ری:    ","titr":" فقر فرهنگی و اقتصادی مهمترین عامل افزایش زندانیان است","describe":" شهرری- ایرنا- دادستان عمومی و انقلاب شهرستان ری گفت: فقر فرهنگی و اقتصادی مهمترین عامل افزایش زندانیان است، بنابراین در راستای کاهش این معضلات باید چاره ای اساسی انجام داد.", "text":"به گزارش ایرنا، حجت الاسلام علی ملکوتی عصر سه شنبه در جلسه مجمع انجمن حمایت از خانواده زندانیان شهرستان ری اظهار داشت: افزایش زندانیان علاوه بر ازدیاد مشکلات و بار مالی برای دولت، گرفتاری و معضلاتی را برای جامعه خواهد داشت.وی عنوان کرد: در شهرستان ری بیش از 2 هزار مددجو در ندامتگاه ها نگهداری می شوند که 67 نفر آنها را زنان تشکیل می دهند.حجت الاسلام ملکوتی با بیان اینکه پنج زندان بزرگ تهران در محدوده شهرستان ری قرار دارد، گفت: افراد با جرایم مختلفی در این زندان ها نگهداری می شوند.وی با بیان اینکه در حال حاضر 200 نفر از خانواده زندانیان نیازمند تحت پوشش انجمن حمایت از خانواده زندانیان قرار دارند، افزود: اقلام مورد نیاز این خانواده ها از قبیل برنج و روغن و مایحتاج زندگی روزانه آنها تهیه و برای آنها ارسال می شود.دادستان عمومی و انقلاب شهرستان ری اظهار داشت: علاوه بر این تعاونی بنیاد سازمان زندان ها مبلغ 500 میلیون ریال به این انجمن با هدف حمایت از زندانیان کمک کرده است.وی افزود: کمک هایی که به این انجمن واریز می شود در حساب باقی نمی ماند و سریع به حساب خانواده مددجویان واریز و گاهی اقلام مورد نیازشان از این هزینه تامین می شود.حجت الاسلام ملکوتی تصریح کرد: همچنین مشاغل و حرفه های فنی برای فعالیت زندانی ها دایر است تا از این طریق کسب درآمد کنند و در صورت آزادی صاحب شغل شوند.مدیر عامل انجمن حمایت از زندانیان شهرستان ری نیز در ادامه این جلسه گفت: حمایت از خانواده زندانیان با هدف پیشگیری از آسیب ها و تهدیدها انجام می شود.نعمت الله طباطبایی عنوان کرد: رفع دغدغه خانواده زندانیان و حل مشکلات فرزندانشان در حوزه آموزشی و تحصیلی از اقداماتی است که این انجمن انجام می دهد.وی گفت: جلب رضایت شاکیان و تلاش برای آزادی زندانیان با هدف رفع معضلات و مشکلات این قشر و در نتیجه کاهش تعداد زندانیان و آسیب های اجتماعی صورت می گیرد. جلسه مجمع انجمن حمایت از خانواده زندانیان شهرستان ری عصر امروز با حضور حجت الاسلام علی ملکوتی دادستان عمومی و انقلاب ری، نعمت الله طباطبایی مدیر عامل انجمن حمایت از زندانیان و فرماندار در محل فرمانداری ری برگزار شد. 1970/6003            "}