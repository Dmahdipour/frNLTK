{"onTitr":"","titr":" کشفیات مواد مخدر در خلخال سه برابر افزایش یافت","describe":" اردبیل - ایرنا - سرپرست فرماندهی انتظامی خلخال گفت: نیمه اول امسال میزان کشفیات مواد مخدر در این شهرستان 282 درصد در مقایسه با مجموع کشفیات سال گذشته افزایش یافته است.", "text":"به گزارش ایرنا ، سرهنگ صابر افضل نیا روز شنبه در جلسه شورای هماهنگی مبارزه با مواد مخدر افزود: در سال گذشته مجموع انواع مواد مخدر کشف شده از سوداگران مرگ 13.5 کیلوگرم بود و این میزان در 6 ماه اول امسال به 69 کیلو و 165 افزایش یافته است.وی گفت: در سال گذشته 84 پرونده مربوط به کشف مواد مخدر تشکیل و 81 نفر دستگیر شدند که این میزان در بهار و تابستان امسال به 126 پرونده قضایی با 121 دستگیری متهمان قاچاق مواد افیونی ارتقا یافت.وی اظهار داشت: به واسطه افزایش معتادان ، سطح جرایم کیفری مربوط به سرقت های خرد در این شهرستان افزایش یافته و بیشترین تعداد دستگیر شدگان پرونده های سرقت معتادانی هستند که برای تهیه مواد مخدر روزانه خود به هر نوع سرقت کوچک در جامعه دست می زنند.وی با قدردانی از نیروهای اطلاعاتی و امنیتی در همکاری با ماموران پلیس مبارزه با مواد مخدر این شهرستان افزود: این همکاری موجب افزایش میزان کشفیات و تنگ شدن عرصه فعالیت برای قاچاقچایان مواد مخدر در این منطقه شده است.فرماندار و رییس شورای هماهنگی مبارزه با مواد مخدر خلخال نیز در این جلسه با انتقاد از ضعف عملکرد برخی از مسئولان دستگاه های اجرایی عضو این شورا گفت: انجام وظایف قانونی محوله ، نظارت دقیق و مستمر بر اماکن تجاری و خدماتی و برخورد قاطعانه با مجرمان مواد مخدر وظیفه همگان است.فریدون بابایی با اظهار رضایت از نحوه عملکرد تنها کمپ ترک اعتیاد معتادان این شهرستان در بستری و درمان گفت: حساب معتادان متجاهر از معتادان معمولی جدا بوده و معتادان متجاهری که یک و یا چند بار با فشار قانون به این کمپ هدایت ولی اصلاح نشده اند باید به عنوان مجرم دستگیر و تحویل مراجع قضایی شوند.وی با تاکید بر لزوم شدت برخورد با صاحبان اماکن تجاری از جمله عطاری ها که اقدام به توزیع متادون می کنند، گفت: پلمب کلوپ های ورزشی و این عطاری ها از سوی مراجع قانونی و معرفی متصدیان آنها به مراجع قضایی ضرورت دارد.7119/6018            "}