{"onTitr":"","titr":" 810 هزار زائر مستضعف به حرم مطهر امام رضا(ع) مشرف شدند","describe":" مشهد-ایرنا- مدیر امور زائران معاونت امداد مستضعفان آستان قدس رضوی گفت: از سال 1395 تاکنون با کمک خیران، زیارت آسان حرم مطهر امام رضا(ع) برای 810 هزار زائر مستضعف و زیارت اولی از اقصی نقاط کشور میسر شد.", "text":"مسعود مجردی روز چهارشنبه در گفت و گو با خبرنگار ایرنا زیارت  202 هزار زائر از این تعداد را مربوط به امسال ذکر و بیان کرد: از سال 1395 در چارچوب عمل به منشور هفتگانه رهبر معظم انقلاب در حکم تولیت آستان قدس رضوی 'طرح مهر درخشان' برای فراهم کردن زمینه زیارت آسان زائران مستضعف و کسانی که هنوز موفق به زیارت حرم رضوی نشده اند به اجرا درآمد.وی اظهار داشت: آستان قدس رضوی در راستای خدمت رسانی به محرومان و فراهم کردن زیارت آسان برای آنان در قالب طرح مهر درخشان امکان اقامت زائران مستضعف را در مشهد فراهم کرده است.مدیر امور زائران آستان قدس رضوی گفت: روزانه بین هزار تا هزار و 200 زائر مستضعف و زیارت اولی به حرم مطهر رضوی مشرف می شوند و مورد پذیرایی آستان قدس قرار می گیرند که خدمت رسانی به آنان در قالب سه نوع خدمت انجام می شود.وی افزود: در نوع نخست خدمت، طی تفاهمنامه ای با سازمان بسیج سازندگی اسکان زائران بسیجی محروم در مشهد توسط این سازمان تامین می شود. تامین هزینه های حمل و نقل هم توسط خیران محلی صورت می گیرد و آستان قدس رضوی هشت وعده غذایی و یک وعده غذای متبرک حرم مطهر را به آنان اختصاص می دهد. مجردی ادامه داد: در نوع دوم خدمت، هزینه های حمل و نقل زائران مستضعف از مبدا تا مقصد و در داخل شهر مشهد را آستان قدس رضوی پرداخت می کند، زائران در زائرشهر رضوی آستان قدس اقامت و غذای رایگان دارند.وی گفت: در نوع سوم خدمت، زائران در زائرسرای رضوی یا هتل آپارتمانهای اطراف حرم مطهر اقامت می یابند و یا هزینه های آنان توسط خیران پرداخت می شود و یا خود زائران هزینه بسیار ناچیزی پرداخت می کنند.او افزود: آستان قدس رضوی با همکاری خیران 70 هتل آپارتمان اطراف حرم مطهر را برای اسکان زائران مستضعف در نظر گرفته و خیران هزینه اقامت آنان را تامین می کنند. برخی صاحبان هتل آپارتمانها نیز داوطلبانه در کمک به محرومین مشارکت می کنند و هزینه اقامت این نوع زائران را یا نمی گیرند و یا یک چهارم قیمت مصوب خود برای آنان محاسبه می کنند.مدیر امور زائران آستان قدس رضوی گفت: در طول سه روز اقامت زائران مستضعف در مشهد برنامه های زیارتی و فرهنگی نیز برای آنها در اماکن متبرکه حرم مطهر برگزار می شود.7489/1858            "}