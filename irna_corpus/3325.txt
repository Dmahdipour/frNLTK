{"onTitr":" معاون دانشکده علوم پزشکی لارستان:    ","titr":" گوشت های توزیع شده در لارستان بهداشتی است","describe":" شیراز- ایرنا- معاون بهداشتی دانشکده علوم پزشکی لارستان مطالب منتشر شده در شبکه های اجتماعی در زمینه آلودگی گوشت عرضه شده در فروشگاه های این شهرستان را نادرست خواند و گفت: بر سلامت فرآورده های دامی نظارت جدی می شود و اقلام عرضه شده در فروشگاه های معتبر، بهداشتی است.", "text":"دکتر وحید یگانه سه شنبه در گفت و گو با ایرنا افزود: حدود 100 گوسفند و بز در منطقه بگال لارستان تلف شدند که به شیوه بهداشتی دفن شدند و هیچ گاه به شبکه توزیع و بازار مصرف راه نیافتند. وی ادامه داد: این شمار از دام های دامداران منطقه بگال لارستان حوالی ساعت 10 صبح دوشنبه 16 مهرماه تلف شدند که پس از اعلام خبر از سوی فرمانداری ویژه، تیم کارشناسی بهداشت محیط در محل حاضر شد. معاون دانشکده علوم پزشکی لارستان گفت: این گروه تخصصی نسبت به نمونه برداری از دام های تلف شده اقدام کرده است و پس از انجام آزمایش های لازم،  علت تلف شدن دام ها اعلام می شود. یگانه افزود: همه گوسفندان تلف شده با هماهنگی و همکاری شهرداری و نظارت کارشناسان بهداشت محیط دفن شده اند. شهرستان لارستان به مرکزیت لار در 378 کیلومتری جنوب شرق شیراز واقع است. 2027            "}