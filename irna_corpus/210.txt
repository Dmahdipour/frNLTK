علی ملاشاهی روز جمعه در گفت و گو با خبرنگار ایرنا توضیح داد : این افزایش ارتفاع موج بر اثر فعالیت توفان حاره ای« لوبان » در شمال غرب اقیانوس هند است که سبب شده دریا مواج و متلاطم شود.وی با بیان اینکه هم اکنون آسمان سواحل جنوب سیستان و بلوچستان قسمتی ابری همراه با غبارمحلی است، ادامه داد: همچنان آبهای دریای عمان تحت تاثیر امواج ناشی از توفان حاره ای مواج است.ملاشاهی افزود: در شبانه روز گذشته غبار محلی و مه آلودگی هوا در کنارک سبب شد تا دید افقی در این بندر به چهار هزار متر کاهش یابد.رئیس گروه پیش بینی و هشدار هواشناسی سیستان و بلوچستان تصریح کرد: از سرعت وزش باد در شمال این استان نیز کاسته شده است به طوری که بیشینه سرعت آن در 24 ساعت اخیر حدود 58 کیلومتر بر ساعت رسید.وی گفت: براساس نقشه های همدیدی و آینده نگری امروز نیز وزش باد متوسط در شمال سیستان و بلوچستان جریان دارد اما روزهای شنبه و یکشنبه همراه با افزایش شدت وزش باد در برخی نقاط وزش باد به نسبت شدید منجر به خیزش گردوخاک می شود.ملاشاهی با بیان اینکه امروز در نواحی جنوبی و جنوب شرق سیستان و بلوچستان نیز وزش باد متوسط انتظار می رود، افزود: در شبانه روز گذشته بیشینه سرعت وزش باد در ایرانشهر و مهرستان به حدود 50 کیلومتر در ساعت رسید.رئیس گروه پیش بینی و هشدار هواشناسی سیستان و بلوچستان ادامه داد: از نظر دمایی در دو روز آینده روند افزایشی دما به ویژه در طول روز باعث گرمتر شدن هوا در نیمه شمالی استان خواهد شد.9908 ** 6081  / 1339
      
      