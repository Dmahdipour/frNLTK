{"onTitr":" سرپرست استانداری کرمان:    ","titr":" دخالت دادن مسائل جناحی از آفات کار در سیستم اداری است","describe":" کرمان - ایرنا - سرپرست استانداری کرمان گفت: یکی از مشکلات و آفت های کاری در سیستم اداری، دخالت دادن مسائل جناحی، حب و بغض های شخصی و خصلت های اخلاقی افراد در کار است.", "text":"به گزارش ایرنا، محمدجواد فدائی عصر شنبه در شورای فوق العاده اداری استان کرمان و آئین تکریم و معارفه مدیران کل سابق و جدید اطلاعات استان کرمان افزود: یکی از ویژگی های مدیرکل سابق اطلاعات استان کرمان، ترجیح ندادن حب و بغض شخصی، جناحی و گروهی را در کار بود.وی ادامه داد: امیدواریم افرادی کار اجرایی انجام می دهند، کاملا خالصانه و بدون هیچ شبهه ای فعالیت کرده و اقدامات آنها همواره بر اساس حق، قانون و عدالت باشد.سرپرست استانداری کرمان در ادامه سخنان خود گفت: کرمان با 183 هزار کیلومتر وسعت، پهناورترین استان کشور به شمار می رود و 11.4 درصد وسعت کشور را به خود اختصاص داده است.وی جمعیت استان کرمان را سه میلیون و 164 هزار و 728  نفر ذکر کرد و ادامه داد: استان کرمان چهار درصد جمعیت کشور را در خود جای داده و تراکم جمعیت در هر هکتار در این استان 17 نفر است در حالی که متوسط کشوری 42 نفر در هر هکتار است.سرپرست استانداری کرمان بیان کرد: استان کرمان دارای 23 شهرستان، 58 بخش، 151 دهستان و پنج هزار آبادی دارای سکنه و 72 شهر و نرخ بیکاری در این استان 11 و نیم درصد است.وی با اشاره به اینکه متوسط نرخ بیکاری در کشور 12.1 است اظهار داشت: در کرمان از نظر درصد نرخ بیکاری وضع بهتری داریم و در مجموع 117 هزار نفر در این استان جویای شغل هستند.فدائی تصریح کرد: در سال گذشته سهمیه ایجاد اشتغال در استان کرمان 34 هزار شغل بود که حدود 40 هزار شغل ایجاد شده اما پاسخگوی نیازهای مردم نیست.وی با تاکید بر اینکه برنامه های دولت نیز در راستای ایجاد اشتغال آنگونه که لازم بوده به انجام نرسیده است گفت: در تبصره 18 اشتغال فراگیر در سال گذشته 618 میلیارد تومان سهم استان کرمان بوده که 48 میلیارد تومان جذب شده که معادل هشت درصد کل سهمیه است.سرپرست استانداری کرمان خاطرنشان کرد: در بخش تسهیلات روستایی و عشایری نیز سهمیه استان 408 میلیارد تومان بوده که 120 میلیارد تومان به مرحله عقد قرارداد رسیده که 29 درصد کل این تسهیلات را شامل می شود.وی یادآور شد: یکی از مشکلات موجود در مسیر اشتغالزایی این است که قانون بانکداری اسلامی که در سال 62 تصویب شده و باید پنج سال به صورت آزمایشی اجرا می شد و پس از آن مورد بازنگری قرار می گرفت، همچنان در حال اجرا است و بازنگری لازم در آن انجام نشده است.وی مشکلات بانکی را یکی از مشکلات موجود در مسیر اشتغالزایی دانست و ادامه داد: یکی دیگر از چالش ها و مشکلات استان کرمان فقر و محرومیت بویژه در جنوب این استان است.فدائی با اشاره به اینکه استان کرمان پتانسیل و ظرفیت های بالقوه بسیار خوبی دارد، گفت: در بخش معدن، این استان به بهشت معادن کشور معروف شده و به لحاظ تعداد شاغلان در بخش معدن، ارزش تولیدات معادن در حال بهره برداری، میزان استخراج، میزان تولید کنسانتره و گندله آهن و مس کاتد در کشور رتبه اول کشوری را داریم و سهم ارزش افزوده بخش معدن در کشور به جز نفت 37.8 درصد و متعلق به استان کرمان است.وی ادامه داد: سهم ارزش افزوده بخش کشاورزی کرمان از کشور هفت درصد است و این استان در تولید پسته، خرما، محصولات گلخانه ای و محصولات جالیزی رتبه اول و در تولید گردو و گل محمدی رتبه دوم کشوری را به خود اختصاص داده است.سرپرست استانداری کرمان تاکید کرد: در حوزه صنعت اگر چه کرمان، استانی صنعتی به شمار نمی رود اما صنایع بسیار بزرگی با توان صادراتی بالا از جمله مس، خودروسازی، آهن، فولاد و لاستیک دارد به عنوان مثال در سال گذشته 110 هزار خودرو در این استان تولید شده که هفت درصد خودروی تولیدی کشور را شامل می شود.فدائی اظهار داشت: استان کرمان در حوزه میراث فرهنگی و گردشگری، هفت اثر ثبت جهانی را در خود جای داده که معادل 20 درصد آثار ثبت جهانی شده کشور است.وی یادآور شد: 651 اثر ثبت ملی، 224 اثر فرهنگی مرمت شده و 39 منطقه گردشگری نیز در استان کرمان وجود دارد. وی به چالش های پیش روی کرمان نیز اشاره و با بیان اینکه خشکسالی یکی از مشکلات پیش روی این استان به شمار می رود اظهار داشت: استان کرمان سال های متمادی با خشکسالی روبرو بوده است و در بازه زمانی مهرماه سال گذشته تا مهرماه امسال 65.5 درصد نسبت به متوسط درازمدت و 68.2 نسبت به سال آبی قبل از آن کاهش بازندگی داشته است و در حال حاضر 850 روستا به صورت سیار آبرسانی می شود.سرپرست استانداری کرمان با تاکید بر اینکه تعداد زیادی از چشمه ها و قنوات این استان یا خشک شده و یا با کاهش آبدهی روبرو است گفت: مشکلات ناشی از خشکالی مشکلات امنیتی و نزاع های محلی نیز ایجاد کرده است.فدائی خاطرنشان کرد: پروژه های متعددی برای آبرسانی به استان کرمان اجرایی شده که برخی از آنها به دلایلی از جمله تامین مالی و مسائل دیگری با مشکل روبرو شده است.وی با اشاره به اینکه 34 هزار حلقه چاه در استان کرمان وجود دارد که از این تعداد 11 هزار حلقه غیرمجاز است گفت: برخورد با این چاه ها نیز معضلات و مشکلاتی را دارد و کنترل بهره برداری از این چاه ها نیز به شکلی که باید، صورت نمی گیرد.سرپرست استانداری کرمان خاطرنشان کرد: بر اساس ماده 12 قانون عادلانه توزیع آب این چاه ها باید به کنتور حجمی مجهز شود که فقط چهار هزار حلقه چاه به این کنتورها مجهز شده است.وی گفت: 382 هزار نفر تحت پوشش نهادهای حمایتی هستند و برنامه های متعددی برای رفع محرومیت جزء اولویت های اصلی دولت و استان قرار گرفته است و بخشی از ناامنی های استان از این مشکل سرچشمه می گیرد. فدائی در ادامه افزود: از مجموع یک هزار و 632 واحد صنعتی در استان کرمان، 382 واحد غیرفعال و 524 واحد نیمه فعال و در مجموع حدود 60 درصد نیمه فعال یا غیرفعال است.وی با اشاره به اینکه استان کرمان موفقیت های زیادی نیز در حوزه های امنیتی داشته است گفت: وجود اتباع خارجی یکی دیگر از مشکلات این استان است.وی افزود: 350 هزار تبعه بیگانه در استان کرمان حضور دارند که 10 درصد جمعیت استان را شامل می شود و از این تعداد، 200 هزار نفر غیرمجاز هستند.در این آیین همچنین از خدمات مدیرکل سابق اطلاعات کرمان تقدیر و مدیرکل جدید اطلاعات این استان معرفی شد. 3029/7440            "}