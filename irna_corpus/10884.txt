{"onTitr":"","titr":" گام های بلند دولت برای پویایی روستاها","describe":" همدان-ایرنا- دولت در توسعه طرح های اشتغالزا به ویژه در روستاها گام های بلندی برداشته و با جدیت،همت و تدبیر نیک دولتمردان و توجه ویژه  به حوزه زیربنایی و زیرساختی اکنون زنگ حیات و پویایی در روستاهای استان همدان به گوش می رسد.", "text":"به گزارش ایرنا، امروز دولتمردان  با برنامه ریزی و سوق دادن اعتبارات لازم تلاش کرده اند که روستاها را به عنوان کانون های اجتماعی غنی در مسیر بازگشت به پیشینه اثر گذار خود در حوزه اقنصاد داخلی برگردانند.دلیل این ادعا مهاجرت معکوسی است که در بسیاری از نقاط روستایی استان همدان شاهد آن هستیم.خدمات ارایه شده در روستاها، نشان دهنده اهمیت توسعه روستایی، تولید و اشتغال و ایجاد امکانات مورد نیاز برای این قشر عظیم در دولت تدبیر و امید است و پرداخت سه نوع تسهیلات اشتغالزایی با کارمزدهای حداکثر هشت درصدی در مناطق روستایی، نماد عینی تلاش همه جانبه دولت در این راستا محسوب می شود. در واقع نگاه ویژه دولت به روستاها نه تنها با هدف رونق و توسعه روستایی، بلکه با رویکرد جلوگیری از گسترش حاشیه نشینی و مهاجرت از روستاها و تبدیل آن به مهاجرت معکوس به روستاها است.امروز سه شنبه کهن شهر همدان میزبان معاون سرمایه گذاری، فرهنگی و اجتماعی معاونت توسعه روستایی و مناطق محروم کشور بود که این امر نشان دهنده پیگیری جدی مسئولان دولتی برای حمایت از توسعه و اشتغال روستایی است.معاون سرمایه گذاری، فرهنگی و اجتماعی معاونت توسعه روستایی و مناطق محروم  در کارگروه اشتغال پایدار و تسهیلات روستایی استان همدان که به همین منظور تشکیل شد گفت: اشتغال روستایی یکی از دغدغه های اصلی نظام و دولت بوده و در این جهت برنامه های خاصی در نظر گرفته شده است.بی بی عصمت سرفرازی افزود: قانون اشتغال و توسعه روستایی با پیگیری های دولت تصویب و 120 هزار میلیارد ریال تسهیلات به همین منظور در کشور تخصیص یافته است.وی با اشاره به تشکیل استارت  آپ ها در هفت روستای کشور افزود: فروش محصولات مشاغل روستایی از دغدغه های اساسی و مهم روستاییان است که  با شکل گیری شرکت های روستایی و استارت آپ ها این چالش کهنه باید مرتفع شود.معاون سرمایه گذاری، فرهنگی و اجتماعی معاونت توسعه روستایی و مناطق محروم ادامه داد: در حوزه اشتغال و توانمند سازی روستاها متناسب با نیاز بازار کارهای زیربنایی مناسبی تاکنون صورت نگرفته است.سرفرازی یادآور شد: امروز معتقدیم از یک سو شرکت های دانش بنیان و استارت آپ و از سوی دیگر شتاب دهنده ها و شرکت های پیشرو می توانند این نقش را به خوبی ایفا کنند.وی در بخش دیگری از سخنانش از اتحاد و همدلی مسئولان در پیشبرد اشتغال روستایی قدردانی کرد و افزود: در بیشتر استانها از همکاری نکردن بانکها انتقاد می شود اما در استان همدان این اتحاد و همکاری به شکل تحسین برانگیزی به چشم می خورد.سرفرازی با اشاره به فضایی که در جهان نسبت به جمهوری اسلامی حاکم است افزود: قبل از سال 92 همه کشورهای اروپایی به همراه آمریکا برای تحریم ایران متحد بودند اما امروز به همت تیم دیپلماسی ایران اگر رئیس جمهوری آمریکا به سوی تحریم ایران پیش می رود اما کشورهای اروپایی نمی پذیرند.وی تاکید کرد: از زاویه اتحاد و همدلی می توان اهداف کشور را پیش برد و نباید به دنبال مقصر بود.**استارت آپ نخستین رویداد کسب و کار آینده روستایی کشور مدیرکل دفتر امور روستایی و عشایری استانداری همدان نیز گفت: سیاست های توسعه اشتغال در 340 روستای این استان اجرایی می شود.ظاهر پورمجاهد افزود: در قانون برنامه ششم توسعه، پنج هزار روستای کشور مورد مطالعه قرار می گیرند که از این تعداد 500 روستا در استان همدان واقع شده است.وی با بیان اینکه باید ظرفیت‌های هر روستا شناسایی و متناسب با آن طرح‌های اقتصادی ارایه شود افزود: در بخش اشتغال و سرمایه‌گذاری سال گذشته یک هزار و 300 میلیارد ریال و امسال نیز به همان میزان اعتبار با کارمزد 6 تا هشت درصد برای استان جذب ‌شد.مدیرکل دفتر امور روستایی و عشایری استانداری همدان گفت: سال گذشته 164 روستا و امسال نیز 140 روستا مورد مطالعه قرار می گیرند و در این زمینه 2 مشاور، روستاهای شمال و جنوب استان را بررسی می کنند.پور مجاهد اظهار داشت: استان همدان دارای یک هزار و 67 روستاست که از این تعداد 879 روستا دارای دهیاری است.وی با بیان اینکه 147 روستا نیز دارای دهیاری تمام وقت و 686 روستا دارای دهیاری پاره ‌وقت است گفت: براساس آمار آخرین سرشماری، 36 درصد جمعیت استان را روستاییان تشکیل می دهند.پور مجاهد ادامه داد: از مهم‌ترین عوامل مهاجرت روستاییان به شهرها مناسب نبودن معیشت خانواده‌های روستایی و بیکاری است.وی با بیان اینکه مهاجرت جمعیت روستایی به شهرها در شهرستان‌های محروم بیشتر است عنوان کرد: جمعیت روستایی استان همدان نسبت به جمعیت روستایی کشور 10 درصد بیشتر است.مدیرکل تعاون ، کار و رفاه اجتماعی استان همدان نیز گفت: کل سهمیه تخصیصی تسهیلات روستایی در استان همدان یک هزار و 306 میلیارد ریال است که یک هزار و 488 طرح به مبلغ چهار هزار و 567 میلیارد ریال به بانک معرفی شده است.احمد توصیفیان افزود: از این تعداد 836 طرح به مبلغ یک هزار و 600 میلیارد ریال مصوب شده و به 710 طرح تسهیلات به مبلغ یک هزار 265 میلیارد ریال پرداخت شده است.7523/2087            "}