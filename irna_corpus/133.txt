{"onTitr":" وزیر علوم:    ","titr":" مراکز علمی کوچک تقویت می شوند","describe":" بیرجند - ایرنا - وزیر علوم، تحقیقات و فناوری گفت: ساماندهی آموزش عالی در برنامه ها و وظایف وزارت علوم قرار دارد و از این رو توسعه و تقویت مراکز علمی کوچک در برنامه قرار گرفته است.", "text":"به گزارش ایرنا منصور غلامی جمعه شب در نشست روسای دانشگاه های استان خراسان جنوبی اظهار داشت: در ستاد آمایش نیز به ظرافت های مدنظر کارشناسان در مباحث آموزش عالی توجه می شود. وی بر توجه به بخش غیردولتی در کنار مراکز دولتی تاکید و تصریح کرد: در مراکز دولتی هزینه کرد سرمایه و بازدهی آن مهم است و باید نیازهای منابعی برای توسعه علمی احصا شود. وزیر علوم، تحقیقات و فناوری افزود: این قضیه به صورت کارشناسی در حوزه آمایش انجام می شود و تاکنون به نتایج کلان و کلی نیز رسیده است. وی با بیان اینکه ماموریت گرایی نباید مانع توسعه مراکز آموزش عالی شود گفت: اگر برای دانشگاهی ماموریت محلی تعریف می کنیم به آن معنا نیست که نباید به ماموریت منطقه ای و ملی وارد شوند و برای دانشگاه های بزرگ هم ماموریت ملی و بین المللی تعریف شده که بعدا به صورت شفاف به این قضیه پرداخته خواهد شد. غلامی بر توجه به چالش های پیش رو تاکید کرد و گفت: در برهه ای توسعه کمی مراکز آموزش عالی زیاد بود که البته مزیت هایی هم به لحاظ میزان دسترسی مردم نقاط دورافتاده داشت اما باید کیفیت، امکان رقابت با دانشگاه های بزرگ و میزان جذب استعدادهای محلی در این مراکز بررسی شود. وی با بیان اینکه پذیرش دانشجویان خارجی باید در دستور کار مراکز آموزش عالی قرار گیرد افزود: انجام تحقیقات اثرگذار با کار کارشناسی در آمایش و ساماندهی مورد توجه خواهد بود که امید است با توجه به اعتبارات محدود حمایت ها انجام شود. غلامی با اشاره به مشکلات کمبود منابع اعتباری اظهار داشت: البته تلاش ها برای تعامل با سازمان برنامه و بودجه بیشتر خواهد شد که نیاز است مجلس هم به این امر توجه ویژه داشته باشد و به زودی جلسه ای با کمیسیون اقتصادی مجلس برگزار می شود تا با استفاده از ظرفیت مجلس برنامه ها محقق شود. وی در خصوص استخدام کارکنان غیر هیات علمی در دانشگاه ها گفت: مشکلی برای استخدام در چارچوب ظرفیت ها و منابع مالی وجود ندارد و دانشگاه ها در استان می توانند با بررسی کارشناسی کارکنان قراردادی را استخدام کنند. وزیر علوم بیان کرد: توزیع سهمیه برای جذب هیات علمی طوری بوده که دانشگاه های کوچک بتوانند سهم درخور تشکیلات خود دریافت کنند. وی از بازنگری آیین نامه نشریه خبر داد و گفت: محدودیت از نشریات علمی برداشته شده و از این پس نشریه ها می توانند با حداقل ها فعال شده و بعد از نشان دادن ظرفیت امتیاز آنها قطعی خواهد شد. وی اظهار داشت: در آیین نامه ارتقا نیز به فعالیت دانشگاه ها در حوزه صنعت و اجتماع امتیاز داده شده و باید برای حفظ جایگاه علمی مقالات تلاش شود زیرا مجامع علمی دنیا جایگاه کشور ما را از طریق انتشارات علمی می شناسند و احترام می گذارند. غلامی همچنین بر رصد دانش آموخته ها به خصوص در استان ها تاکید کرد و گفت: باید بررسی شود چه تعداد از دانش آموختگان استخدام شده اند. وی از اجرای طرح مهارت افزایی برای دانشجویان حین تحصیل خبر داد و افزود: این طرح به دنبال بیشتر شدن اشتغال پذیری با استفاده از ظرفیت دانشگاه هاست و دانشجویان در کارگاه ها با مشاغل بیرون بیشتر آشنا می شوند. وی با اشاره به رصدی که از وضع اشتغال دانش آموختگان در کشور انجام شده است عنوان کرد: این کار با استفاده از وضع بیمه افراد انجام شد و متوجه شدیم برای 50 درصد دانشجویان فارغ التحصیل حق بیمه پرداخت می شود که نشان می دهد آنها صاحب شغلی هستند. وزیر علوم، تحقیقات و فناوری گفت: البته تعداد خانم هایی که کارشناسی گرفته و از این طریق شاغل تلقی شدند بیشتر از آقایان بود و بیش از 70 درصد افراد کارشناسی ارشد و حدود 90 درصد نیز دکترا بوده اند که این وضعیت خیلی امیدوارکننده بود و تلاش می کنیم با وزارت خانه های صنعت و جهاد کشاورزی هماهنگی برای تقویت اشتغال دانش آموختگان انجام شود. وی بر لزوم انتقال امیدواری به بدنه دانشجویی کشور نسبت به وضع اشتغال در آینده تاکید کرد و افزود: کارگاه های مهارت افزایی نیز جدی گرفته شود تا دانشجویان با رغبت بیشتر به تحصیل بپردازند. غلامی یکی از نگرانی موجود را کاهش اقبال به تحصیل در رشته های علوم پایه عنوان کرد و گفت: دانشگاه ها باید از دانشجویانی که با رتبه های خوب به این رشته ها وارد می شود حمایت جدی کنند تا نخبه ها و استعدادها به علوم پایه بازگردند. وی تصریح کرد: دنیا برای آینده علم و فناوری و تحصیل رشته های علوم پایه حساب ویژه باز کرده و نباید به خاطر نگرانی از آینده شغلی در رشته های فنی و مهندسی خلاء ایجاد کنیم که ضرر شدیدی خواهد داشت. وزیر علوم با ابراز خرسندی از اقبال دانشجویان به دانشگاه فرهنگیان گفت: باید این جریان تقویت شود تا ماندگاری داشته باشد نه اینکه با جریان دیگری جاذبه ایجاد کرده تا دانشجویان از معلم شدن انصراف دهند. وی در بخش دیگری از سخنانش با اشاره به رشد نسبی بودجه دانشگاه ها در هر سال گفت: کسب درآمد های اختصاصی به خصوص از منابع پژوهشی و از محل پذیرش دانشجویان خارجی جزو برنامه های جدی است که برای این موارد دانشگاه ها را حمایت خواهیم کرد. وی عملکرد آموزشی دانشگاه بیرجند را بسیار خوب توصیف و اضافه کرد: این وضعیت که از سال های گذشته تاکنون ادامه داشته مدیون اساتید جوان علاقه مند در کنار اساتید پیشکسوت است که مشغله های ثانویه ندارند. غلامی با تاکید بر اینکه به دانشگاه فنی و حرفه ای توجه خواهد شد گفت: مراکز علمی کاربردی باید در حوزه غیردولتی کنار آموزش به اشتغال دانشجویان نیز اهمیت دهند. وی یکی از دلایل کاهش مراکز علمی کاربردی را اثرات رانتی برای کارمندان عنوان و تصریح کرد: به خاطر اینکه در این نوع آموزش ها کمتر به ارتقای تحصیل در شغل توجه می شد داشتن دانشگاه توسط دستگاه های اجرایی ممنوع شده است. وزیر علوم، تحقیقات و فناوری گفت: پژوهشکده های وابسته به دستگاه های اجرایی را هم از پذیرش دانشجو منع کردیم و توجه به مسائل رفاهی دانشجویان و ارتقای کیفیت خوابگاه ها در دستور کار قرار دارد. وی از اعطای ودیعه مسکن به دانشجویان دکترا خبر داد و افزود: احداث خوابگاه های متاهلی نیز جزو برنامه های جدی است و امیدواریم با افزایش امکانات رفاهی در شهرستان ها و استان ها جاذبه ورود دانشجو فراهم شود. وزیر علوم، تحقیقات و فناوری که عصر امروز (جمعه) با استقبال استاندار خراسان جنوبی و نمایندگان مردم استان در مجلس شورای اسلامی وارد بیرجند شد، مرکز تحقیقات سیستم های هوشمند توان و انرژی، آزمایشگاه برق و کامپیوتر علی اکبر فلاحی، مرکز مشاوره و درمان و سرای دانشجویان متاهل دانشگاه بیرجند را افتتاح کرد. شرکت در اجلاسیه شهدای دانشجو و اساتید خراسان جنوبی، بازدید از دانشگاه ها و مراکز آموزش عالی استان، دیدار با اعضای هیات علمی و دانشجویان، حضور در شورای اداری استان و دیدار با نماینده ولی فقیه در خراسان جنوبی از دیگر برنامه های سفر 2 روزه وزیر علوم و هیات همراه به این استان است. 9893*3028            "}