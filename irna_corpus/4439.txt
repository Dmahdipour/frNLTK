{"onTitr":"","titr":" واشنگتن و توکیو از قدرت گرفتن چین به هراس افتاده اند","describe":" تهران- ایرنا- رزمایش ده روزه مشترک واشنگتن و توکیو در خاک فیلیپین و درخواست کارشناسان آمریکایی برای تحکیم اتحاد امنیتی میان آمریکا و ژاپن، از هراس این دو کشور از قدرت فزاینده پکن حکایت دارد.", "text":"به گزارش روز دوشنبه ایرنا، نیروهای ژاپنی روز شنبه (14مهر) رزمایش مشترکی را با نیروهای فیلیپینی و آمریکایی در یکی از سواحل کشور فیلیپین آغار کردند. به گفته مقامات ژاپنی، از جنگ جهانی دوم تاکنون این نخستین بار است که خودروهای زرهی این کشور به خاک خارجی اعزام می شوند. هرچند مقامات آمریکایی اصرار دارند که هدف از این رزمایش مقابله با حمله احتمالی چین که در جنگی تجاری با واشنگتن به سر می برد، نیست اما «جوزف نای» کارشناس سیاسی و استاد دانشگاه هاروارد آمریکا، می گوید: اگر آمریکا و ژاپن اتحاد خود را حفظ کنند، می توانند جلوی قدرت فزاینده چین را بگیرند. نای طی یادداشت تحلیلی می نویسد: برخی صاحب نظران بر این باورند که چین به ایجاد یک هژمونی در آسیای شرقی دست می زند که درگیریهایی را به دنبال خواهد داشت. طی دهه های اخیر توازن قدرت میان چین و ژاپن به طور قابل توجهی تغییر کرده است. در سال 2010 (89-1388) تولید ناخالص داخلی چین از ژاپن پیشی گرفت. دو دهه پیش بسیاری از آمریکایی ها ژاپن را رقیب خود می دانستند و در کتاب ها تشکیل بلوکی به رهبری ژاپن در اقیانوس آرام و درگیری نظامی با توکیو پیش بینی می شد. اما در دوره ریاست جمهوری «بیل کلینتون» رئیس جمهوری اسبق آمریکا، این کشور ضمن پذیرفتن ظهور قدرتی چون چین و حمایت از راهیابی این کشور به سازمان تجارت جهانی، اتحاد امنیتی خود را با ژاپن احیا کرد. آمار و ارقام وزارت دفاع آمریکا حاکی از آن است که دولت توکیو چیزی در حدود 75 درصد از هزینه پشتیبانی از نیروهای آمریکا در ژاپن را تقبل می کند. توکیو در سال جاری در کنار دیگر هزینه های مربوطه، 1.7 میلیارد دلار به هزینه های مشترک، 2 میلیارد دلار به سازمان دهی نیروهای آمریکا و 2.3 میلیارد دلار به انواع و اقسام پشتیبانی ها، تخصیص داده است. نای در بخش دیگری می افزاید: سیاست «آمریکا اول» و حمایت از انحصار تولیدات داخلی در آمریکا، این اتحاد را در معرض خطر قرار داده است. افزون بر این، خروج ترامپ از پیمان همکاری‌های تجاری منقطه ترانس پاسیفیک، موسوم به ‌تی‌پی‌پی، نیز به ضرر ژاپن تمام شد. برخی تحلیلگران بر این باورند که اقدامات ترامپ ژاپن را از آمریکا دور و به چین نزدیک می کند اما در این برهه از زمان چنین چیزی محتمل نیست؛ با توجه به نگرانی های ژاپن نسبت به استیلای چین، اتحاد با آمریکا بهترین گزینه موجود است مگر این که ترامپ در اقدامات نسنجیده خود از این هم فراتر رود. همان طور که دولت کلینتون ربع قرن پیش دریافت، ظهور ابرقدرتی چون چین توازن قدرتی مبتنی بر 3 کشور را در آسیای شرق به وجود آورد. اگر آمریکا و ژاپن اتحاد خود را حفظ کنند، می توانند قدرت فزاینده چین را مهار کنند. تارنمای روزنامه انگلیسی اکسپرس نیز با اشاره به این که رزمایش مذکور در یکی از پایگاه های نیروی دریایی فیلیپین در فاصله 250 کیلومتری از سد ساحلی اسکاربرو که در سال 2012 به انضمام چین درآمد، برگزار می شود؛ تحلیل مشابهی ارائه داده و به نقل از «دنی روی» از اندیشکده مرکز شرق-غرب نوشت: بسیاری از افراد با نفوذ در فیلیپین به هم پیمانی امنیتی با واشنگتن ارزش گذاشته و از استیلای چین و بویژه تجاوز این کشور به خاک فیلیپین یا منطقه اقتصادی انحصاری این کشور، هراس دارند.» تارنمای استریت تایمز نیز با اشاره به نگرانی ژاپن از قدرت روزافزون چین، انگیزه این کشور برای اتحاد با واشنگتن را «مناقشات ارضی» با پکن عنوان کرد. به گزارش ایرنا، گروهی از کارشناسان سیاسی آمریکا دیروز (یکشنبه) با انتشار گزارشی تحت عنوان &#39;مهمتر از همیشه- تجدید اتحاد ژاپن و آمریکا در قرن 21&#39;، از ژاپن درخواست کردند تا با هدف مقابله با هرگونه حمله احتمالی چین به دلیل ادعای ارضی این کشور در دریای چین شرقی و جنوبی، نیروهای نظامی مشترکی با آمریکا تشکیل داده و آن را گسترش دهد. اروپام**9418**1485            "}