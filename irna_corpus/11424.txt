{"onTitr":" رئیس شورای تهران:    ","titr":" شهرداری پایتخت در بودجه غیرنقدی عملکردی مناسب نداشت","describe":" تهران- ایرنا- رئیس شورای اسلامی شهر تهران گفت: شهرداری در بودجه غیرنقدی عملکردی مناسب نداشته است.", "text":"به گزارش ایرنا چند تن از اعضای شورای اسلامی شهر تهران روز سه شنبه در نود و یکمین جلسه شورا پس از ارایه گزارش عملکرد مالی تیر و مرداد ماه شهرداری تهران نسبت به این عملکرد انتقاد کردند. محسن هاشمی در این خصوص افزود: شهرداری در زمینه بودجه نقدی مطلوب عمل کرده است و در بودجه غیرنقدی عملکردی مناسب نداشته است. وی گفت: در جلسه هم اندیشی هم با شهردار مطرح و مقرر شد سامانه ای در این خصوص طراحی و راه اندازی شود. هاشمی عنوان کرد: در این خصوص همچنین لایحه ای به شورا فرستاده شده و باید زودتر تصمیم گیری شود. *جذب اعتبارات غیر نقدی بسیار پایین است زهرا صدراعظم نوری رئیس کمیسیون محیط زیست سلامت و خدمات شهری شورای اسلامی شهر تهران هم از عملکرد شهرداری در تحقق بودجه غیر نقدی انتقاد کرد و گفت: در بودجه سالانه شهرداری اعتبارات غیر نقد اختصاص داده می شود تا شهرداری بتواند برای تکمیل پروژه‌ها و برنامه های خود از آن استفاده کند و به اهداف مورد نظر در برنامه سالانه دست یابد. وی افزود: بر اساس گزارشی که ارایه شد جذب اعتبارات غیرنقدی بسیار پایین بوده است از ٤٠٠٠ هزار میلیارد تومان بودجه غیر نقدی فقط ٢٠٠ میلیارد طی پنج ماه جذب شده است. نوری اظهار داشت: این در حالی است که مناطق شهرداری تهران از طریق بودجه غیرنقدی می‌توانند برای تکمیل پروژه‌های خود که در مرحله پیشرفت 70 تا 80درصدی هستند ،استفاده کنند . *لزوم به جریان افتادن بودجه غیر نقدی طبق مصوبه شورای شهر مجید فراهانی رئیس کمیته بودجه و نظارت شورای شهر تهران در جریان نود و یکمین صحن علنی شورای شهر هم بر لزوم به جریان افتادن بودجه غیر نقدی تاکید کرد. وی گفت: در تیر ماه و مردادماه، 23 درصد نسبت به آنچه پیش بینی می شد، کسری بودجه نقدی و غیر نقدی داشتیم، یعنی 4000 هزار میلیارد تومان تا الان کمبود بودجه داریم و ما باید هر چه سریع تر با مصوبات گذشته بحث غیر نقدی را فعال کنیم‌. فراهانی افزود: بخشنامه آقای نجفی در سال گذشته به هیچ عنوان سبب نشد که خدشه بر مصوبه شورای شهر در خصوص دستورالعمل غیر نقدی، وارد شود. وی در توضیح بخشنامه شهردار سابق گفت: یعنی آنکه آن بخشنامه در زمان کوتاه جهت ساماندهی بحث غیر نقدی بود و الزامی برای توقف کامل جریان غیر نقدی نیست. شهرداری تهران از این موضوع شکایت دارند که اجازه تهاتر و اجازه دریافتی غیر نقد برایشان امکان پذیر نیست. رئیس کمیته بودجه و نظارت شورای شهر تهران تأکید کرد :خواهش من این است که بر اساس دستورالعمل سابق که مصوبه شورا است اعلام شود تا جریان غیر نقدی به راه بیفتد تا شهر بیش از این معطل نشود. تهرام/7244/ 1539            "}