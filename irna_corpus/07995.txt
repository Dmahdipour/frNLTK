{"onTitr":"","titr":" نگرانی رژیم صهیونیستی از همکاری ایران و اروپا","describe":" بیروت-ایرنا-مواضع مقام های رژیم صهیونیستی در جریان سفر «آنگلا مرکل» صدراعظم آلمان به فلسطین اشغالی بیانگر ناخرسندی و نگرانی آنها از ادامه همکاری اروپا با ایران در حفظ برجام است.", "text":"به گزارش روز جمعه ایرنا، مرکل که در صدر هیاتی عالیرتبه به فلسطین اشغالی سفر کرده، دیروز (پنجشنبه) با مقام های ارشد رژیم صهیونیستی از جمله «روون ریولین» رئیس و «بنیامین نتانیاهو» نخست وزیر این رژیم دیدار و گفت و گو کرد.آنچه بیش از هر چیز در این دیدارها برجسته شد، موضوع ایران و توافق هسته ای بود.دو طرف در قبال ایران هم دارای اشتراک نظر و هم اختلاف هستند. هرچند که وزن اختلاف ها در حال حاضر بیشتر است.آلمان در کنار چهار کشور انگلیس، فرانسه، روسیه و چین پس از خروج آمریکا از توافق هسته ای با ایران، در آن باقی مانده است.این در حالی است که رژیم صهیونیستی فارغ از حفظ برجام و باقی ماندن اروپایی ها با اصل این توافق بین المللی مخالف بوده است.رژیم صهیونیستی را می توان اصلی ترین مخالف برجام در زمان امضای آن دانست. دولت وقت آمریکا به ریاست «باراک اوباما» بدون توجه به فشارهای مقام های صهیونیست نسبت به امضای توافق با ایران اصرار کرد و این سبب شد نتانیاهو در کنار معدودی از رهبران کشورهای عربی به عنوان مخالف برجام در انزوا قرار گیرند.اما روی کارآمدن «دونالد ترامپ» در آمریکا که آشکارا با توافق هسته ای مخالفت می کرد، فرصت و انگیزه ای برای نتانیاهو برای تداوم دشمنی با برجام و ضربه زدن به آن شد. رژیم صهیونیستی بیش از هر طرف دیگر از خروج آمریکا از برجام در اردیبهشت امسال و بازگشت تحریم های یکجانبه واشنگتن استقبال کرد. نتانیاهو می پندارد سیاست های کنونی ترامپ بهترین فرصت برای تحت فشار قراردادن ایران و کاهش نقش آن در منطقه است.اما به نظر می رسد هدف اصلی آمریکا و رژیم صهیونیستی در شکل دادن به نوعی اجماع جهانی علیه ایران ناکام مانده است.بیشتر کشورهای جهان و مهمتر از آن قدرت های حاضر در برجام، این توافق را گامی در جهت صلح جهانی می دانند و خروج آمریکا را به باد انتقاد گرفته اند.رای اخیر دیوان بین المللی دادگستری در لاهه هلند علیه بازگشت تحریم های ضد ایرانی آمریکا نیز سست بودن توجیه قانونی اقدام واشنگتن را روشن و منطق ایران در مجامع جهانی را ثابت کرد.بر این اساس ، همراهی کشورهای مختلف بویژه اروپایی ها برای حفظ برجام پاشنه آشیل سیاست های دولت آمریکا و رژیم صهیونیستی به عنوان مهمترین متحد آن است.طی ماه های اخیر گفت و گوهایی بین ایران با کشورهای اروپایی و نیز تهران با مسکو و پکن و دیگر قدرت های اقتصادی منطقه ای همچون هند و ترکیه صورت گرفته است تا بتوان بر اساس این همکاری ها، جلوی اثرگذاری حداکثری تحریم های آمریکا را گرفت.در این میان همراهی کشورهای اروپایی با حفظ برجام و اعلام آمادگی این کشورها برای ارائه تسهیلاتی در زمینه خرید نفت و تبادلات بانکی، انتقادها و نگرانی هایی را در آمریکا و رژیم صهیونیستی در پی داشته است.ریولین رئیس رژیم صهیونیستی پیش از ضیافت نهار با مرکل در سخنانی خواهان فشار اتحادیه اروپا به ایران شد و گفت: چاره‌ای نداریم جز اینکه از اتحادیه اروپا بخواهیم در تصمیمش برای دور زدن تحریم‌ها علیه تهران بازنگری کند.نتانیاهو نیز در کنفرانس خبری مشترک با مرکل از سیاست کشورهای اروپایی و آلمان برای پیروی نکردن از آمریکا در خروج از برجام انتقاد کرد.نخست وزیر رژیم صهیونیستی صراحتا گفت که اروپا نباید ایران را از نظر مالی تغذیه کند.این اظهارات به روشنی گواه عمق نارضایتی و نگرانی رژیم صهیونیستی از تداوم برجام و همراهی اروپا با ایران است.مقام های صهیونیست به شدت نگرانند که ایران بتواند با دیپلماسی فعال خود مانع از تحقق هدف آمریکا و رژیم صهیونیستی در به انزوا کشیدن این کشور در منطقه شود.ادعاهای اخیر نتانیاهو در سازمان ملل درباره وجود مراکز هسته ای در تورقوزآباد نیز در جهت همین نگرانی ها و تلاش برای همراه سازی کشورها با آمریکا و رژیم صهیونیستی است. هرچند که کسی این ادعاها را جدی نگرفت.به نظر نمی رسد سفر مرکل به رژیم صهیونیستی تاثیری در سیاست اروپا نسبت به ایران آنگونه که صهیونیست ها به دنبال آن هستند، داشته است.شبد**خاورم**2054 **1010            "}