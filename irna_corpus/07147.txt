{"onTitr":"","titr":" 2 و نیم تن گوشت قرمز در شهرستان ساوه کشف و معدوم شد","describe":" ساوه - ایرنا - رئیس شبکه دامپزشکی ساوه گفت: در نیمه نخست امسال 2 و نیم تن گوشت قرمز غیر قابل مصرف در سطح این شهرستان کشف و معدوم شد.", "text":"دکتر « داوود سرمدی» روز شنبه به مناسبت روز دامپزشکی در گفت و گو با ایرنا افزود: از آغاز امسال تاکنون چهار هزار و 17 مورد بازدید از مراکز عرضه فرآورده های دامی انجام شده تا محصولی سالم و بهداشتی به شهروندان عرضه شود‌.وی تصریح کرد: بازدیدها به صورت روزانه و منظم توسط بازرسان این اداره انجام می شود و در نیمه نخست امسال در نتیجه فعالیت های کنترلی و بازرسی، 174 مورد تذکر و 25 مورد پرونده نیز به مراجع قضایی ارجاع شد.سرمدی در خصوص بیماری های مشترک میان دام و انسان و احتمال شیوع آنها در شهرستان ساوه،‌ گفت: تاکنون موردی از بیماری تب کریمه کنگو در شهرستان ساوه مشاهده نشده است.وی ادامه داد: با کنترل های کارشناسان دامپزشکی در 2 ماه اخیر موردی از بیماری تب برفکی در سطح شهرستان گزارش نشده است.به گفته رئیس شبکه دامپزشکی شهرستان ساوه، واکسیناسیون بیماری های دامی در قالب طرح های رایگان و به شکل دوره ای انجام می شود و دامداران در خارج از زمان طرح نیز می‌توانند با مراجعه به درمانگاه های دامپزشکی اقدام به واکسیناسیون رایگان دام های سبک و سنگین خود کنند.وی تصریح کرد: در طرح های رایگان واکسیناسیون سعی بر این است که دام های عشایری در اولویت قرار گیرند تا واکسیناسیون دام های آنان به موقع انجام شود و در ارائه سایر خدمات رایگان دیگر نیز دام های عشایر در اولویت قرار دارند.سرمدی در خصوص نگهداری از حیوانات خانگی از سوی شهروندان، گفت: به شهروندان توصیه می شود برای نگهداری از حیوانات خانگی نکات بهداشتی از جمله واکسیناسیون به‌ موقع حیوانات خانگی، مصرف داروهای ضد انگل و شست و شو به وسیله محلول ها و شامپو های خاص را رعایت کنند.رئیس شبکه دامپزشکی شهرستان ساوه از شهروندان درخواست کرد: از ذبح و قربانی دام به دلیل مخاطرات و نکات بهداشتی در محل سکونت شان خودداری کنند و در این مورد از خدمات رایگان کشتارگاه ها بهره گیرند.وی افزود: در صورتی که شهروندان نمی توانند به کشتارگاه مراجعه کنند، کارشناسان دامپزشکی به محل رفته و به شکل رایگان معاینات لازم را بر روی لاشه دام انجام و راهنمایی های لازم را ارائه می کنند تا مردم با رعایت مسائل بهداشتی و خیالی آسوده گوشت را مصرف کنند.در شهرستان ساوه 285 هزار راس دام سبک و سنگین در قالب پنج واحد دامداری صنعتی و نیز واحدهای روستایی و بومی وجود دارد که از این تعداد 200 هزار رأس دام سبک ( گوسفند و بز) و 85 هزار راس دام سنگین (گاو و گوساله) است.9921/6539/3075            "}