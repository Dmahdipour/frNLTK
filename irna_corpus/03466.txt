{"onTitr":"","titr":" خیران 180میلیون ریال به بیمارستان امام (ره) مهاباد کمک کردند","describe":" مهاباد- ایرنا- مدیر شبکه بهداشت و درمان مهاباد گفت: خیّران مهابادی 180 میلیون ریال به بخش دیالیز بیمارستان امام خمینی (ره) این شهرستان کمک کردند.", "text":"سامرند مرزنگ روز سه شنبه در گفت و گو با خبرنگار ایرنا افزود: از این مبلغ، 100 میلیون برای خرید قطعات مورد نیاز جهت تعمیر دستگاه های دیالیز، 40 میلیون ریال برای خرید میز طبقاتی بخش دیالیز بیمارستان، 20 میلیون ریال برای خرید 10 عدد تشک برای بیماران بخش دیالیز و 20 میلیون ریال برای خرید 6 عدد کمد بیماران اهدا شده است.وی ادامه داد: هدف از اقدامات خداپسندانه خیران مهابادی توسعه امکانات مورد نیاز بخش سلامت در راستای ارتقای سلامت شهروندان بوده و اقدام خداپسندانه خیرین سلامت در این عرصه راهگشای مشکلات حوزه سلامت در شهرستان است.وی بیان کرد: سال گذشته نیز خیران سلامت مهاباد یک میلیارد ریال به حوزه بهداشت و درمان این شهرستان کمک کرده بودند.به گزارش ایرنا، در حال حاضر برای 103بیمار دیالیزی، 20 تخت در بیمارستان امام خمینی (ره) مهاباد وجود دارد و همین امر سبب شده تا خیرین برای کمک به این بیماران دست به کار شوند.بیمارستان امام خمینی(ره) مهاباد یکی از بیمارستان های قدیمی استان است که هم اکنون چند برابر ظرفیت خود و با 272 تخت فعال بیش از ظرفیت اسمی خود به شهروندان خدمات درمانی و پزشکی ارایه می کند. این واحد بیمارستانی تنها بیمارستان مهاباد به شمار می رود که علاوه بر خدمات دهی به بیماران این شهرستان به دیگر بیماران شهرهای جنوبی استان نیز خدمات درمانی و پزشکی ارایه می کند. شهرستان مهاباد با 237 هزار نفر جمعیت در جنوب آذربایجان غربی واقع و دارای یک بیمارستان، 65 خانه بهداشت، 9 مرکز سلامت روستایی، پنج مرکز شهری و بیش از 200 مطب خصوصی با پروانه فعالیت است.9903/3020/2093            "}