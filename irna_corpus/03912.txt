{"onTitr":" گفت و گوی تفصیلی ایرنا با دبیر کل جامعه اسلامی مهندسین    ","titr":" باهنر:حضرت عزرائیل باید به داد ما برسد","describe":" تهران- ایرنا- نایب رییس ادوار پیشین مجلس شورای اسلامی می گوید:کادرسازی در کشور خوب انجام نشده است و برخی به من انتقاد می کردند چرا این بار برای مجلس نامزد نشدی. به طنز پاسخ دادم بعضی از ما این قدر مانده ایم که باید حضرت عزرائیل به داد ما برسد و از صندلی مسئولیت جدا کند.", "text":"«محمدرضا باهنر» به تازگی در گفت وگو با گروه سیاسی ایرنا گفت : کادرسازی لوازمی دارد معتقدم در نظام مردم سالاری دینی، حتما باید 2-3 حزب قدرتمند چارچوب دار وجود داشته باشد تا نظام اوج بگیرد. حزب عکس دانشگاه جایی است که می توان کادرسازی کرد. وی می افزاید : الان نماینده ای در مجلس داریم فوق تخصص جراحی قلب دارد و بسیار متدین، باسابقه و انسان چشم و دل پاکی است. اما ما در مجلس جراح قلب نمی خواهیم در آنجا کسی را می خواهیم که حکمرانی خوب بلد باشد.باهنر همچنین در مورد انفجار دفتر نخست وزیری و شهادت رجایی و باهنر در هشتم شهریورماه 1360 می گوید: پیگیر پرونده انفجار دفتر نخست وزیری بودم عده ای می خواستند چهره های مشهور دولت وقت را متهم به دست داشتن در این ترور کنند پس از مدتی احساس کردم این اتهام زنی ها به رقابت های سیاسی ارتباط دارد.وی اضافه کرد: مدتی پیگیر پرونده بودم عده ای می خواستند بگویند یکسری از مسئولان رده بالای کشور در این ترورها دست دارند. پرونده را از اول تا آخر خواندم «خیلی شم حقوقی است و اطلاعاتی ندارم اما واقعیت این است من در این پرونده چیزی استشمام نکردم.» وی ادامه داد: می خواستند برخی چهره های دولت وقت را به دست داشتن در بمب گذاری متهم کنند. احساس کردم این موضوع به رقابت های بی ربط سیاسی ارتباط دارد  و می خواهند یکدیگر را متهم کنند.**با شهید باهنر عکسی ندارمدبیرکل جامعه اسلامی مهندسین درباره آخرین دیدار با برادرش گفت: آخرین باری که شهید باهنر را دیدم وزیر آموزش و پرورش بود. ساکن کرمان بودم و سفرکوتاهی به تهران داشتم اتفاقا او با محافظان از وزارتخانه به منزل می رفتند. او زمانی که وزیر بود شاید چند شب به خانه نمی رفت و در وزارتخانه می ماند تا کارهای جاری را انجام دهد آن شب پس از مدتی می خواست به منزل برود. در همین بزرگراه چمران فعلی یکدفعه «رگبار تیراندازی» شروع شد محافظان هنرمندانه ماشین ها را متوقف کردند، دور زدند و به وزارتخانه بر گشتند.وی با بیان اینکه شهید باهنر از کار زیاد، مستمر و دقیق خسته نمی شد، تاکید کرد: شهید باهنر جمله ای دارد که آنرا با همه وجود در او حس می کردم می گفت «من خستگی را هرگز ملاقات نخواهم کرد.»  نماینده پیشین مجلس شورای اسلامی خاطرنشان کرد: موضوعی که من را شرمنده می کند این است که با شهید باهنر عکس مشترک ندارم خلاف این روزها که همه سعی می کنند دیده شوند در اندیشه عکس گرفتن کنار وزیر یا نخست وزیر نبودم.**امام (ره) در سه جبهه مبارزه می کردباهنر با بیان اینکه پدرم پیشه ور بود و از نظر اقتصادی در خانوده ای ضعیف و بسیار متدین به دنیا آمدم، گفت : اگرچه مرحوم پدر معمم نبود  و در حوزه علمیه درس نخوانده بود ولی به قدری متدین بود که به «شیخ اصغر» معروف شده بود. بسیاری از جلسات قرآن، دعای کمیل و سمات را خودش اداره می کرد. وی ادامه داد: حاصل ازدواج مرحوم والدین 9 فرزند بود. شهید باهنر فرزند دوم و من هشتمین فرد خانواده بودم و فاصله سنی زیادی با هم داشتیم. یک یا 2 ساله بودم که شهید باهنر پس از پایان دبیرستان در کرمان برای ادامه تحصیل به قم رفت. دبیرکل جامعه مهندسین اظهار داشت: ارتباط ما با شهید باهنر به دلیل ضعیف بودن وسایل ارتباطی، کم بود اگر اغراق نباشد می توانم بگویم تا زمانی که دیپلم گرفتم بیش از 2 یا 3 بار وی را ندیدم چون هر 2 یا 3 سال یکبار پیش ما می آمد و 10 روز می ماند سپس بر می گشت. وقتی به تهران آمدم و وارد دانشگاه شدم بلافاصله به واسطه شهید باهنر توانستم با محافل انقلابی ارتباطات وسیعی برقرار کنم.باهنر گفت: چند سال پس از هجرت شهید باهنر به قم (سال 33)، نهضت حضرت امام (ره) علنی شد. شهید باهنر هم به همراه مرحوم هاشمی رفسنجانی، شهیدان بهشتی و مطهری جزو معدود فعالانی بود که در نخستین سال های شروع نهضت امام خمینی (ره) با این حرکت ارتباط برقرار و ارادت خود را به حضرت امام (ره) ابراز کرد.وی تصریح کرد: در آن زمان نهضت امام (ره) در سه جبهه مبارزه می کرد. جبهه اول رژیم وابسته شاه بود. جبهه دیگر که مخالف شاه بود و علیه او مبارزه می  کرد ملحدان و کمونیست ها بودند. آنها باور داشتند با دین نمی توان انقلاب کرد. تا قبل از نهضت امام (ره) تصور می کردند بدون مارکسیسم انقلابی بودن امکان ندارد. آنها می گفتند دین افیون توده ها و ذاتا ضدانقلاب است. مخالفان چپ گرای شاه جبهه عظیمی بودند که امام (ره) باید با آنها هم می جنگید. بنیانگذار نظام جمهوری اسلامی باید اثبات می کرد با تکیه بر دین به عنوان موتور محرکه انسان می توان انقلاب کرد.باهنر افزود: دسته سوم دین باوران سطحی نگر بودند که باور داشتند دین را نباید با سیاست آلوده کرد. به نظر آنها میدان سیاست قداست دین را از بین برده و جایگاه آنرا نزد مردم تضعیف می کند. به همین دلیل خیلی ها در قم و نجف اصولا با کار سیاسی، انقلاب و نهضت امام مخالف بودند. وی با تاکید بر اینکه امام همزمان با این سه جبهه مبارزه می کرد، گفت: حضرت امام (ره) جمله مشهور شهید مدرس، «سیاست ما عین دیانت و دیانت ما عین سیاست ماست» را عملی کرد.**ساواک القا کرده بود از همه چیز با خبر استدبیرکل جامعه اسلامی مهندسین درباره فضای سیاسی دوران پهلوی دوم گفت: در مورد جو خفقان حکومت شاه هر چه بگویند کم است. جزو مبارزانی بودم که مدت کوتاهی یعنی حدود 4-5 ماه در زندان بودم. در همین مدت کوتاه بلایی بر سر من آوردند و شکنجه هایی کردند که می توانم درک کنم کسانی که اعدام شدند یا حبس ابد و زندان طولانی تحمل کردند چه کشیده اند.وی خاطرنشان کرد: یادم است در فرصتی به شکل مورس (Morse) با سلول بغلی ارتباطی برقرار کردم متوجه شدم «علی اصغر بدیع زادگان» یکی از بنیانگذاران سازمان مجاهدین خلق (منافقین) که به 4 بار اعدام محکوم شده بود در آنجاست. او از دادگاه تجدیدنظر بازگشته بود. از اتفاقات دادگاه پرسیدم، گفت نامردها حتی یک اعدام مرا نبخشیدند. همین فرد 2 یا 3 روز بعد اعدام شد. بعدها به من گفتند تنها جای سالم بدنش همان چشمش بود که دیده بودی، یعنی در اثر شکنجه جایی از بدنش سالم نبود.باهنر با تاکید براینکه در محیط خفقان دوران شاه، فعالان سیاسی بازداشت می شدند، افزود : ساواک با پروپاگاندا (تبلیغات) به جامعه اینطور القا کرده بود که از همه چیز با خبر است. بعضی ها باورشان شده بود مثلا در یک جلسه 2 نفره، ماهواره ها و مراکز جاسوسی صدای آنها را ضبط می کند و به ساواک می دهد.**ساواک به زندانیان می گفت اگر همکاری نکنی به همه می گوییم ساواکی هستی باهنر با بیان اینکه ساواک از نفرت و بدنامی خود نزد افکار عمومی آگاه بود، افزود: یکی از تهدیدهای ساواک این بود که به زندانیان می گفت اگر همکاری نکنی بیرون شایعه می کنیم ساواکی هستی. آنها می دانستند که بدترین تهدید برای یک انقلابی این است که بیرون شایع کنند این فرد ساواکی است و دوستانش را لو داده است. باهنر اظهار داشت: در سال های آخر حکومت شاه جو نظامی در دانشگاه حاکم بود. تصور می کردیم در یک محاصره نظامی قرار داریم پلیس در اطراف دانشگاه با سپر، باتوم و گاز اشک آور مستقر بود گاهی وقت ها می خواستیم شلوغ کنیم و به هم بریزیم، می گفتند فقط 10 دقیقه برای اعتراض فرصت دارید یعنی پس از 10 دقیقه ماموران گارد و ساواک می ریختند.**بازجو می گفت کابل معجزه می کندباهنر درباره شکنجه اش توسط بازجوها، گفت: در 4 ماهی که آنجا بودم حسابی پذیرایی شدم. طوری که از تعریف شکنجه ها و اتفاقات حالت «اشمئزاز» به من دست می دهد. یکی از ساواکی ها کابلی داشت و با آن ما را حسابی پذیرایی می کرد و می گفت فلانی این کابل معجزه می کند اگر زندانی را با اتو یا سیگار بسوزانیم، از حال می رود و چیزی حس نمی کند اما این کابل بدون اینکه زندانی بیهوش شود گوشت پا را از بین می برد و به استخوان می رسد. فکر نکنید اگر مثلا 20، 50 یا 100 ضربه خوردید بیهوش می شوید و چیزی نمی فهمید خیالتان راحت می شود ، این طور نیست.**حکومت شاه روستائیان را به رسمیت نمی شناختباهنر در پاسخ به پرسشی در خصوص شعار برخی عناصر برای ستایش پهلوی ها و تلاش برای تطهیر کارنامه سیاه رژیم شاه، گفت: این رفتارها زیاد عجیب نیست 68 درصد جمعیت کشور پس از انقلاب به دنیا آمدند و زیر 40 سال دارند آنها با حواس پنجگانه محیط خفقان و رفتار وحشیانه عمال رژیم شاه را درک نکرده اند. باید این موارد به درستی به نسل های بعد منتقل شود. وی با اشاره به اینکه از روزهای نخست انقلاب اسلامی 7 دوره نماینده مجلس بوده است، تاکید کرد: هنگام پیروزی انقلاب حدود 65 درصد جمعیت کشور، روستایی بودند. روستاییان در زمان شاه به رسمیت شناخته نمی شدند. وقتی به روستایی که جمعیتی 15 هزار نفری داشت می رفتیم التماس می کردند آب آشامیدنی، برق، جاده، کلاس مدرسه و امکان تحصیل برای آنها فراهم کنیم تا مثلا بتوانند محصولات روستا را به شهر برسانند و...نماینده پیشین مجلس شورای اسلامی تصریح کرد: 35 درصد جمعیت کشور شهرنشین بودند از این تعداد 5-6 درصد اشراف و طبقات بالا بودند و مابقی را طبقه سوم (پایین تر از طبقه متوسط) تشکیل می دادند. وی ادامه داد: در شهر کرمان 100 هزار نفری فقط 15 دبیرستان وجود داشت که هرکدام 30 نفر دانش آموز سال آخر دبیرستان داشتند. سال 1350 که در کنکور قبول شدم کل قبولی های کرمان 10 نفر بود. یعنی از 500 دانش آموزی که دیپلم می گرفتند 2 درصد وارد دانشگاه می شدند. ولی امروز ظرفیت دانشگاه های ما 120 درصد دیپلمه ها است. البته در این زمینه افراط صورت گرفته و نباید به این شکل باشد در کل نسبت ها نجومی است و قابل مقایسه و بررسی با پیش از انقلاب نیست.**اگر انقلاب رخ نمی داد...باهنر در پاسخ به پرسشی تحت این عنوان که عده ای باور دارند اگر انقلاب رخ نمی داد وضع اقتصادی بهتر و کشور پیشرفته بود، گفت: یک راه طبیعی مقایسه است. آنها در پاسخ به پیشرفت هایی که پس از انقلاب رخ داده می گویند هر حکومتی بود این پیشرفت ها رخ می داد چون علم و فناوری و... در همه جای دنیا پیشرفت کرده است این حرف از یک جهت درست است. حالا پاسخ ما چیست، می گوییم در بسیاری از شاخص های کلان رتبه ما از 120 دوران پهلوی به 18 تا 20 رسیده است یعنی سرعت پیشرفت ما از سرعت دیگران بیشتر بوده است. وی ادامه داد : ستونی از 120 دوچرخه سوار را تصور کنید که همزمان برای رسیدن به رتبه نخست رکاب می زنند، ما در این 4 دهه سریعتر از کشورهای منطقه چون مصر، پاکستان و اردن و... رکاب زدیم. زمانی از نظر بهداشت در میان کشورهای آسیایی 2- 3 رتبه مانده به آخر بودیم.باهنر افزود : قبل انقلاب نه در کهنوج کرمان و خوی آذربایجان بلکه در همین تهران، پزشکان بنگلادشی، هندی و پاکستانی طبابت می کردند. سطح پزشکی درمانگاه های افغانستان، بنگلادش و پاکستان از ما بالاتر بود. امروز از نظر سطح بهداشت در میان کشورهای آسیایی چون چین، ژاپن، کره جنوبی، اندونزی، مالزی و هند در رتبه سوم قرار داریم. دبیرکل جامعه مهندسین تاکید کرد: اگر بخواهیم مطلق قضاوت کنیم ممکن است بی خود از خودمان تعریف کنیم ولی در مقایسه با دیگر کشورها می توانیم قضاوت کنیم چه اتفاقاتی افتاده است.**می پرسند اگر شهید باهنر زنده بود چه مسئولیتی داشتباهنر در پاسخ به پرسشی در این باره که جمهوری اسلامی نتوانسته نخبه سازی کند و با فقدان نخبگان نسل اول دچار بحران جانشینی می شود و اینکه چرا در چهل سال گذشته چرخش نخبگان و جوانگرایی نداشته ایم، گفت: افرادی که در سالهای نخستین پیروزی انقلاب اسلامی مسئول شدند، چهره های کاریزمای قبل از انقلاب بودند. مثلا شهید بهشتی در نهضت امام (ره) یک سردار تمام عیار بود یا بسیاری از وزیران آن دوران، آدم های زندان رفته زمان شاه بودند. برخی از آنها «قِصر در رفتند» و بعدها سردمداران رژیم طاغوت پشیمان شدند چرا آنها را اعدام نکردند.وی افزود: بعضی اوقات از من سوالاتی می پرسند که فکر می کنم هر پاسخی بدهم خیلی منطقی نیست. مثلا می پرسند اگر شهید باهنر امروز زنده بود چکاره بود یا در چه جناحی بود؟ نمی دانم واقعا چه جوابی بدهم. احتمالا به امثال شهید باهنر هم می گفتند شما اصلا تا الان چرا مانده اید همانطور که امروزه به برخی مسئولان همین حرف را می گویند.باهنر با بیان اینکه انتقاد به نبود چرخش نخبگان در حاکمیت از جهتی وارد شد، افزود: نمی توان در این مورد حکم کلی داد مجلس دهم هم اکنون فعالیت می کند از ابتدای انقلاب به طور میانگین در هر دوره مجلس، بیش از 60 درصد نماینده ها عوض می شوند این افراد چه کسانی هستند؟ البته از نظر کارشناسی این خوب نیست و باید مدت ماندگاری نمایندگان بیشتر باشد اما امروز طبق آمار و به طور تقریبی مدت ماندگاری هر نماینده یک و نیم دوره است. باهنر در بخشی از سخنان در خصوص چرخش نخبگان، گفت: یک نفر مثل بنده به حق یا ناحق توانسته 7 دوره نماینده باشد در کشورهای اروپایی گردش نخبگان، دموکراسی و انتخابات مگر نیست؟ در پارلمان اروپا کسانی را داریم که مثلا 10 دوره نماینده هستند. بنابراین نباید در این قضایا افراط و تفریط کنیم.**حضرت عزرائیل باید برخی را از صندلی مسئولیت جدا کندنماینده پیشین مجلس تاکید کرد: قبول دارم کادرسازی در کشور خوب انجام نشده است برخی به من انتقاد می کردند چرا این بار برای مجلس نامزد نشدی. به طنز پاسخ دادم بعضی از ما این قدر مانده ایم که باید حضرت عزرائیل به داد ما برسد و از صندلی مسئولیت جدا کند.باهنر اظهار داشت: کادرسازی لوازمی دارد معتقدم در نظام مردم سالاری دینی، حتما باید 2-3 حزب قدرتمند چارچوب دار وجود داشته باشد تا نظام اوج بگیرد. حزب عکس دانشگاه جایی است که می توان کادرسازی کرد. وی تصریح کرد: الان نماینده ای در مجلس داریم فوق تخصص جراحی قلب دارد و بسیار متدین، باسابقه و انسان چشم و دل پاکی است. اما ما در مجلس جراح قلب نمی خواهیم در آنجا کسی را می خواهیم که حکمرانی خوب بلد باشد.وی افزود: در دانشگاه به کسی حکمرانی یاد نمی دهند. البته شاید یکی، دو دانشگاه خوب هم داشته باشیم که به طور نظری علوم انسانی آموزش می دهند اما باز می گویم آنجایی کادرسازی می کند احزاب هستند و نقد شما را در اینجا وارد می دانم.**چرخش نخبگان وجود دارد ولی ایده آل نیستباهنر خاطرنشان کرد: اگر هر دولت 20 وزیر داشته باشد در این دوازده دوره 240 وزیر داشته ایم. البته تعداد وزرایی که آمدند و رفته اند بیشتر از این است یعنی در یک دولت سه یا چهار مرتبه وزیران عوض شده اند پس چرخش وجود دارد. «اگر همه جوانان کشور توقع دارند وزیر شوند که نمی شود.»وی با انتقاد از رفتار برخی دولت ها، گفت: باید به دولت آقای روحانی به دلیل زحماتی که می کشند کمک کرد اما میانگین سنی کابینه وی بالا است بعضی از چهره های هیات دولت احساس می شود خسته هستند و حوصله کارهای «فرش» (fresh) و سرحال را ندارند.**توزیع مناصب به شکل خانوادگی میان مسئولان وجود ندارد باهنر درپاسخ به پرسشی در خصوص توزیع مناصب به شکل خانوادگی میان مسئولان، گفت: نمی دانم چه خانواده هایی را می گویید آیا منظور شما این است همه وزیران، نمایندگان و یا ائمه جمعه از آن خانواده ها هستند؟ خداوند مرحوم هاشمی رفسنجانی رحمت کند این حرف را در مورد او می زدند. وی ادامه داد: به شکل موردی برخی روسای جمهور مانند خاتمی، احمدی نژاد و روحانی نزدیکان خود را به عنوان مسئول بازرسی نهاد ریاست جمهوری منصوب کردند. استدلال آنها این است که می خواهیم بازرس ریاست جمهوری برای ما شناخته شده باشد البته باید دقت کنند این کار نشود. باهنر تصریح کرد : رئیس جمهوری که مثلا 4-5 نفر از وزیران را از اقوام خود انتخاب کند، ندیده ام. البته نقد شما وارد است البته نه به این افراطی که می گویید.**باید کارنامه عالمانه و عادلانه ای از جمهوری اسلامی ارائه کنیمنایب رئیس پیشین مجلس شورای اسلامی با بیان اینکه در آستانه چهل سالگی پیروزی انقلاب اسلامی باید کارنامه عالمانه و عادلانه ای از عملکرد نظام جمهوری اسلامی ایران ارائه دهیم، افزود : در این سال ها از تریبون های نظام فقط نقاط مثبت گفته شده است. در مورد کارهای مثبت نظام می توان دهها جلد کتاب نوشت. باهنر افزود : به عنوان رسانه باید تلاش کنید نقاط ضعف و قوت این کارنامه را به شکل عادلانه و عاملانه تشریح کنید قسمت پر و خالی لیوان را در نظر بگیرید. متاسفانه برخی رسانه ها بخش خالی لیوان را می بینند و همه چیز را غبارآلود و سیاه به تصویر می کشند و برخی دیگر نیمه پر را دیده و مملکت را گل و بلبل فرض می کنند. **منافع ملی متولی نداردوی گفت : اگر از من بپرسند در 35 سال مسئولیت خود، چه نقد جدی به عملکرد نظام جمهوری اسلامی داری، می گویم یکی از انتقادات این است پس از چهل  سال اشکالات اساسی در یکسری ساختارهای کشور وجود دارد که باید زودتر حل شود. نمی خواهم بگویم همین الان برویم سراغ قانون اساسی، ولی اگر فرصت مناسبی پیش آمد باید این کار را کرد. باهنر ادامه داد : به عنوان شخصی که 28 سال نماینده مجلس بوده، مدعی هستم کشور را با یک مجلس نمی توان اداره کرد. وجود یک مجلس باعث می شود نماینده ها نتوانند دنبال منافع ملی باشند چون درگیر مطالبات و خواسته های منطقه ای، قومیتی، حزبی، صنفی و جنسیتی هستند و فرصتی برای پرداختن به منافع ملی ندارند. وی با تاکید براینکه غیر از مقام معظم رهبری در ارکان نظام منافع ملی متولی ندارد، تصریح کرد: مجلس را نگاه کنید نمایندگان یا به دنبال حقوق معلمان، کارگران یا صنعتگران هستند و یا در پی رفع مشکلات حوزه های انتخاباتی. پس باید 2 مجلس داشته باشیم. **نظام بدون وجود احزاب قوی و فراگیر آینده روشنی ندارد باهنر نبود احزاب فراگیر و قوی در بدنه نظام را دومین اشکال ساختاری دانست و گفت: نظام مردم سالاری دینی، بدون وجود 2-3 حزب قدرتمند چارچوب دار، آینده روشنی ندارد. وی با بیان اینکه در چهار دهه گذشته تولید در کشور سه برابر و مصرف 6 برابر شده است، افزود: متاسفانه دولت هم اکنون بدهکاری سنگینی دارد تعدادی از بانک ها ورشکسته هستند صندوق های بازنشستگی وضع باثباتی ندارد وضع اشتغال نابسامان است شمار بیکاران در کشور زیاد است و تحصیلات با بازار کار همخوانی ندارد. وی ادامه داد: تولید ناخالص داخلی می توانست بیش از این باشد. الان ما یک کشور با تولید ناخالص داخلی 500 میلیارد دلاری هستیم اگر تلاش کنیم این تولید می تواند به 1000 یا 1500 میلیارد دلار افزایش یابد. **قدرت اخراج کارگران کشورهای همسایه را داریم اما...باهنر به برخی افراد که تصور می کنند ایران قدرت اخراج کارگران کشورهای همسایه را ندارد، پاسخ داد: صادقانه بگویم این قدرت را داریم اگر نظام تصمیم بگیرد در یک ماه می توانیم همه خارجی ها را بیرون کنیم اما این کار را نمی کنیم. می دانید چرا؟ چون هیچ کدام از 5- 6 میلیون جمعیت بیکار ما حاضر نیست کاری که آنها می کنند انجام دهند.**یا دکتر هستیم یا مهندس باهنر گفت : برای هر دانش آموز 1.2 صندلی در دانشگاه وجود دارد. یک نفر به شوخی می گفت در خیابان اگر بگویی آهای مهندس، 50 درصد برمی گردند یکی پرسید مابقی چرا بر نمی گردند، گفت چون آنها دکتر هستند.وی افزود: آن بخش هایی که در اختیار مقام معظم رهبری است مانند اطلاعات، امنیت و بخشهای دفاعی الحمدالله رشد سنگینی داشته است و در منطقه نمونه هستیم و خیلی ها به ما غبطه می خورند. حضرت آقا 6-7 سال است به مسئولان توصیه هایی در خصوص اقتصاد مقاومتی کرده اند اما به نظر می رسد کسی متولی آن نیست و این از اشکالات اساسی کشور است. پس از 4 دهه باید تحول اساسی رخ دهد.**القای وجود فساد ساختاری توطئه دشمنان استنماینده پیشین مجلس با بیان وجود فساد در بخشی هایی از حاکمیت، گفت: این فساد به حدی نیست که به شکل افراطی بگوییم این فساد ساختاری و سیستماتیک است. این جنگ رسانه ای دشمن برای مدیریت افکارعمومی است برای القای این موضوع است که همه «سوءاستفاده چی» هستند. باهنر افزود: در واقعیت ممکن است 3-4 درصد سوء استفاده کنند که البته این هم زیاد است. اما اینطور نیست بگویند فساد از فرق سر تا نوک پا را گرفته است.سیام**3202**2021**1058            "}