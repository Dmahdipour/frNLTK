{"onTitr":"","titr":" خلخال قطب گردشگری کشور می شود","describe":" اردبیل - ایرنا - مدیرکل میراث فرهنگی ، صنایع دستی و گردشگری استان اردبیل گفت: برنامه ویژه ای برای رونق خلخال و تبدیل این شهرستان به قطب گردشگری کشور تدوین شده است.", "text":"به گزارش ایرنا ، نادر فلاحی روز چهارشنبه در نشستی با شهردار خلخال افزود: خلخال دروازه ورود مسافران استان های مرکز کشور به اردبیل است و با برنامه ریزی های صورت گرفته تاسیسات گردشگری این شهرستان رو به رشد بوده و پروژه های متعددی در حال اجرا است.وی اظهار داشت: رونق صنعت گردشگری در توان یک دستگاه اجرایی نیست و انتظار می رود سایر نهادها از جمله شهرداری در معرفی توانمندی های گردشگری شهرستان اهتمام داشته باشند.به گفته فلاحی ، بخشی از برنامه های مورد انتظار برگزاری جشنواره ها است ولی در شهرستان خلخال جای برگزاری جشنواره ملی و بین المللی گردشگری خالی است.او افزود: در کنار جشنواره ها، این اداره کل آماده حمایت از برپایی نمایشگاه ها و بازارچه های صنایع دستی است و تسهیلات ارزان به فعالان صنایع دستی اعطا می شود.وی در زمینه طرح ساماندهی محله تاریخی قلعه باشی خلخال نیز گفت: طرح ساماندهی با همفکری مشاوران تدوین شده و بزودی در شورای فنی به تصویب می رسد.فلاحی بیان کرد: ضرورت ساماندهی بافت تاریخی شهر در 21 هکتار به ریاست سازمان میراث فرهنگی نیز انعکاس یافته تا از محل ستاد بازآفرینی شهری اعتباری به این میزان اختصاص یابد.مدیرکل میراث فرهنگی، صنایع دستی و گردشگری استان اردبیل همچنین گفت: در بافت تاریخی قلعه باشی آماده بازسازی خانه تاریخی نصیری هستیم ، بازسازی این بنای تاریخی به سازمان میراث فرهنگی پیشنهاد می شود تا نیمی از هزینه به این طریق و مابقی از طریق شهرداری و فرمانداری تامین شود.    شهرستان خلخال با 95 هزار نفر جمعیت در جنوبی ترین منطقه استان اردبیل در همسایگی استان های آذربایجان شرقی ، زنجان و گیلان واقع شده است.وجود 12 کیلومتر مرز مشترک با استان سرسبز گیلان ، جاده زیبا و جنگلی خلخال به اسالم ، مناطق نمونه گردشگری الماس ، چشمه ازناو ، چشمه میرعادل بولاغی اندبیل ، امامزاده عبدلله کلور ، جاده زیبای خلخال به شاهرود ، آبشار نره گر روستای هدف گردشگری اسبو ، آبشار سفیداب روستای لرد ، آبشار سجن بخش شاهرود ، آبگرم روستای تیل ، روستاهای هدف گردشگری کزج ، نمهیل ، برندق و خمس ، قلعه کیلوان ، کاروانسرای چنارلق ، کاروانسرای شاه عباسی ، پل تاریخی پردیس و بنای چهار گوش همراه با جاذبه های طبیعی و تاریخی خلخال را به یکی از شهرستان های گردشگرپذیر استان اردبیل و کشور تبدیل کرده است.شهرستان خلخال ، استان اردبیل را به استان گیلان متصل می کند، جاده خلخال - اسالم و خلخال - پونل 2 راه ارتباطی استان های اردبیل و گیلان می باشد. 7119/6018            "}