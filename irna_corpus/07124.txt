{"onTitr":"","titr":" تشکیل دولت لبنان، گام هایی روی شن های روان","describe":" بیروت - ایرنا - امیدهایی که پس از وعده 10 روزه «سعد الحریری» نخست وزیر مامور به تشکیل دولت لبنان برای تولد کابینه زنده شده بود، پس از سخنان «جبران باسیل» رهبر حزب «جریان ملی آزاد» و بالاگرفتن تنش های سیاسی، مانند اثر گام هایی که روی شن های روان عمر زیادی ندارد، از بین رفت.", "text":"به گزارش ایرنا، الحریری که 135 روز پیش ماموریت یافت تا کابینه سوم خود و دولت دوم دوره ریاست جمهوری «میشل عون» را تشکیل دهد، پنجشنبه شب در یک برنامه تلویزیونی همگان را شگفت زده کرد و گفت که طی یک هفته تا 10 روز آینده دولت لبنان تشکیل خواهد شد.شگفت زده از این جهت که با گذشت چهار ماه از سوم خرداد یعنی روز مامور شدن الحریری به عنوان نخست وزیر، هنوز موانع تشکیل دولت همان سهم خواهی حزب «نیروهای لبنانی» به ریاست «سمیر جعجع» و «سوسیالیست ترقی خواه» به رهبری «ولید جنبلاط» و مخالفت شدید جریان های سیاسی دیگر با این سهم خواهی ها است که در راس آنها جریان ملی آزاد به ریاست باسیل وزیر خارجه و داماد رئیس جمهوری قرار دارد.** باسیل، مانع تشکیل دولت یا سدی در برابر سهم خواهی هاباسیل دیروز (جمعه) کمتر از 24 ساعت از اظهار نظر الحریری، در یک کنفرانس مطبوعاتی به صراحت گفت: درست است، ما خواهان تشکیل هرچه سریعتر دولت هستیم، اما همواره می گوییم باید یک معیار واحد برای همه وجود داشته باشد.رئیس فراکسیون «لبنان قدرتمند» بار دیگر ضمن بیان اینکه فراکسیون ما با 29 نماینده خواهان 6 وزیر از 30 کرسی وزارتی در کابینه است، با اعطای 4 کرسی وزارتی به رقیب خود یعنی نیروهای لبنانی مخالفت کرد، چرا که فراکسیون آنها یعنی «جمهوری قدرتمند» تنها 15 عضو دارد.رهبر حزب بزرگ مسیحی جریان ملی آزاد گفت که هر 5 نماینده در مجلس می توانند 1 وزیر در دولت داشته باشند و نیروهای لبنانی فقط می تواند 3 وزیر معرفی کند.وی همچنین با توجه به همین معیار، بار دیگر مخالفت خود را با اعطای تمامی سهم 3 وزیر دروزی به فراکسیون «گردهمایی دمکراتیک» به ریاست «تیمور جنبلاط» با 9 عضو در پارلمان، مخالفت کرد و گفت که حداکثر می شود به آنها 2 وزیر در دولت داد و «طلال ارسلان» رئیس حزب دروزی «دمکرات» که همپیمان و جزو فراکسیون 29 نفره ماست، باید سهم سومین وزیر دروزی را داشته باشد.ساعتی نگذشت که حملات به باسیل از سوی جریان مخالف آغاز شد.نیروهای لبنانی در بیانیه ای شدیداللحن به وی گفت: تو کسی نیستی که معیارها را مشخص می کنی، بلکه این نخست وزیر است که با تفاهم با رئیس جمهوری باید این کار را بکند. نیروهای لبنانی به یک سوم تعداد نمایندگان مسیحی در انتخابات دست یافته و می خواهد یک سوم سهم وزرای مسیحی در دولت را داشته باشد.«مصطفی علوش» عضو دفتر سیاسی «المستقبل» هم با بیان اینکه باسیل با وضع معیارهای جدیدی سعی در مانع تراشی در راه تشکیل دولت دارد، گفت که با این وضعیت، هیچ افقی پیش روی تولد کابینه نیست.«ملحم الریاشی» وزیر رسانه ها در کابینه لبنان که از اعضای ارشد نیروهای لبنانی است، در توئیتر خود نوشت: امروز باسیل نقش اول فیلم «راه حلی نمی خواهم» را بازی می کند که مدت فیلم را فقط خدا می داند.** معیارهای تشکیل دولت از نظر رئیس جمهوریپس از آنکه الحریری حدود یک ماه پیش، ساختار پیشنهادی دولت خود را به «میشل عون» تحویل داده بود و آن را بهترین طرح ممکن خواند، دفتر رئیس جمهوری لبنان بیانیه ای صادر کرد و پیشنویس ارائه شده از سوی الحریری را «ساختار اولیه دولت جدید» برشمرد و اعلام کرد که نخست وزیر مامور، معیارهای اساسی و دستورات رئیس جمهوری را در تشکیل کابینه رعایت نکرده است.عون یکی دو بار در طی این چهار ماه، در اظهار نظرهایی تلویحا گفته بود که هر 4 یا 5 نماینده در پارلمان می توانند یک وزیر داشته باشند و این معیار خوبی برای تشکیل «دولت وفاق ملی» است.نزدیکان عون در رسانه های لبنانی با بیان اینکه رئیس جمهوری با سهم اختصاص یافته به فراکسیون های جعجع و جنبلاط مخالف بوده است، ابراز امیدواری کردند که نخست وزیر با اعمال اصلاحاتی در طرح به سرعت بتواند دولت را تشکیل دهد.اما الحریری هنوز نه توانسته دو همپیمان خود در سیاست لبنان را راضی کند که سقف خواسته هایشان را پایین تر بیاورند و نه توانسته رئیس جمهوری و دیگر جریان های سیاسی را راضی کند که به خواسته های آن دو تن بدهند.دیگران در این ماه ها همه اعتراف می کنند که جعجع و جنبلاط تا از حامیان خارجی شان (به ویژه عربستان ) چراغ سبز دریافت نکنند، از خواسته های خود کوتاه نمی آیند.حتی باسیل وزیر خارجه لبنان در حاشیه نشست مجمع عمومی سازمان ملل به «عادل الجبیر» همتای سعودی خود گفته که بسیاری از لبنانی ها معتقدند عربستان عامل تاخیر در تشکیل دولت لبنان است.انتخابات پارلمانی لبنان در اردیبهشت ماه امسال، باعث شد که اکثریت پارلمان را احزاب حامی مقاومت و نزدیک به حزب الله تشکیل دهند. از این رو بسیاری معتقدند که وقتی در آستانه شروع فرآیند تشکیل دولت، آمریکا، حزب الله را در لیست تروریسم قرار داد و چند نفر از اعضای شاخه سیاسی آن را تحریم کرد و کشورهای عضو شورای همکاری خلیج فارس هم متعهد به اجرای این تحریم ها شدند، می شد فهمید که گره ها در داخل لبنان باز نمی شود.بارها و بارها، نیروهای سیاسی خواستند تا با میانجی گری جعجع و جنبلاط را راضی کنند تا واقعیت حاضر را بپذیرند و با قبول سهم هایی که بر اساس معیار کلی معرفی می شود، به تسریع در تشکیل دولت کمک کنند تا کشور از بحران هایی که در آن گرفتار است نجات یابد.برخی از ناظران سیاسی بر این باورند که با توجه به اینکه به رغم وجود فشارهای آمریکایی و سعودی در عراق، رئیس مجلس، رئیس جمهوری و نخست وزیر انتخاب شدند، شاید بتوان امیدوار بود بازیگران بین المللی فشار بر لبنان را بکاهند و دولت به زودی تشکیل شود.در حالی که همه جریان های سیاسی و شخصیت ها هشدار می دهند که وضعیت سیاسی و اجتماعی و به ویژه اقتصادی در لبنان به نقطه قرمز رسیده، باید دید که آیا گره های تشکیل دولت باز شده و وعده 10 روزه الحریری محقق می شود.گزارش از محمد حسین امیدیخاورم**م.ا**2054**1651            "}