{"onTitr":"","titr":" اعتراض جانبازان صداوسیما به بازنشستگی","describe":" تهران-ایرنا- بیش از 100 نفر از کارمندان جانباز سازمان صدا و سیما که مایل به بازنشستگی با 25 سال خدمت نیستند، در اعتراض به این تصمیم سازمان متبوع خود، به کمیسیون اصل 90 مجلس شورای اسلامی شکایت کردند.", "text":"این افراد در توماری که در این زمینه خطاب به «داوود محمدی» رییس کمیسیون اصل 90 مجلس نوشته اند و نسخه ای از آن امروز چهارشنبه در اختیار خبرنگار پارلمانی ایرنا قرار گرفت، نوشته اند:« سازمان صدا و سیما با وجودی که امتیاز مدرک تحصیلی کارشناسی را پیشتر به جانبازان، آزادگان و فرزندان شهدای شاغل رسمی خود به موجب همین قوانین ایثارگری اعطا کرده بود، از سال 95 نه فقط اجرای این احکام قانونی برای مشمولان ایثارگر را زیر پا گذاشته ، بلکه با سلب آرامش روحی و مخدوش شدن جایگاه ایثارگران، اکنون با تفسیر عجیب و دهشتناکی از قانون اصلاح قانون ممنوعیت به کارگیری بازنشستگان، به کارشناسان ایثارگر خود با مدرک حداقل کارشناسی ابلاغ کرده است که باید ظرف دو ماه از تاریخ ابلاغ قانون کار خود را ترک و تسویه حساب کنند مگر آن که جانباز بالای 50 درصد و بالاتر ، آزاده 3 ساله یا فرزند شهید باشند.»آنان تصریح کرده اند: به موجب قوانین گوناگون خاص و بالادستی به خصوص صراحت بند ح ماده 87 قانون برنامه ششم توسعه ، ایثارگران و فرزندان شهدا مشمول قوانین، مقررات و ضوابط استخدامی خاص مربوط به خود بوده و کلیه دستگاه های مشمول ماده 2 قانون جامع خدمات رسانی به ایثارگران از جمله سازمان صدا و سیمای جمهوری اسلامی ایران مکلف به انجام و تمکین آن هستند.بر اساس قانون سازمان صداوسیما، کارکنان این سازمان با 25 سال سابقه کار ، بازنشسته می شوند.سیام**9121 ** 1551            "}