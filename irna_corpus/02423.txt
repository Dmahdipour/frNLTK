{"onTitr":" فرمانده انتظامی کرمانشاه:    ","titr":" پلیس با اقتدار از امنیت مردم دفاع می کند","describe":" کرمانشاه - ایرنا - فرمانده انتظامی استان کرمانشاه گفت: پلیس با اقتدار و صلابت تمام حافظ امنیت مردم است و برای این مهم با هیچ کس معامله نمی کند.", "text":"به گزارش خبرنگار ایرنا ، سردار «منوچهر امان اللهی» روز چهارشنبه در مراسم صبحگاه مشترک نیروهای مسلح کرمانشاه که با حضور مسئولان استان در ستاد فرماندهی انتظامی برگزار شد، اظهار داشت: لازمه رشد و پیشرفت در هر جامعه ای امنیت است که سربازان ولایت در نیروی انتظامی با تمام توان به فکر تامین آن هستند. وی ادامه داد: امنیت در هر جامعه ای اگر مختل شود پیشرفت و توسعه ای نیز در کار نخواهد بود، از این رو بحث امنیت بسیار مهم و مورد تاکید همگان می باشد. سردار امان اللهی گفت: نیروی انتظامی به عنوان اصلی ترین سازمانی که در حوزه نظم و امنیت عمومی فعالیت می کند در هر ساعت از شبانه روز و در تمامی ایام آماده خدمات رسانی به شهروندان در حوزه های مختلف است. فرمانده انتظامی استان یادآوری کرد: اگر در کرمانشاه که به واسطه مرزی بودن همواره مورد تهدید دشمنان بوده است شاهد امنیتی پایدار هستیم حاصل تلاش های مخلصانه و مجدانه پلیس است. وی همچنین با اشاره به ناآرامی های سال گذشته گفت: همگان دیدند که پلیس هم حضوری مقتدرانه در این ماجرا داشت و هم به خوبی توانست موضوع را مدیریت کند. سردار امان اللهی افزود: همچنین در مسئله کامیون داران نیز پلیس بسیار خوب وارد موضوع شد و عده ای از مخلان و هنجارشکنان را دستگیر کرد. رئیس پلیس کرمانشاه  با اشاره به برخی اقدام های انجام شده توسط پلیس در مدت سپری شده از سال گفت: در این مدت با تلاش همکاران بیش از هفت هزار سارق و توزیع کننده مواد مخدر دستگیر شدند. وی تصریح کرد: چهار هزار نفر از افراد دستگیر شده را سارقان و بیش از سه هزار نفر را توزیع کنندگان مواد مخدر تشکیل می دهند. سردار امان اللهی ادامه داد: برای دستگیری خرده فروشان و توزیع کنندگان مواد مخدر بیش از یک هزار و 500 طرح در نقاط مختلف استان اجرا شده که بیانگر اهتمام پلیس برای برخورد با این پدیده خانمانسوز است. فرمانده انتظامی کرمانشاه با بیان اینکه در حوزه کشفیات انواع جرم نیز توفیقات خوبی داشته ایم، افزود: آمار کشفیات مجموع جرائم در نیمه نخست امسال نسبت به مدت مشابه سال قبل بیش از 20 درصد رشد نشان می دهد. وی تصریح کرد: با تلاش های شبانه روزی همکاران انتظامی، روند صعودی جرائم در استان مهار و خوشبختانه در بسیاری از جرائم خشن نظیر سرقت های مسلحانه، تجاوز به عنف و ... با کاهش چشمگیری روبرو بوده ایم. سردار امان اللهی همچنین با اشاره به گستردگی کار پلیس، افزود: در 6 ماه و نیم سپری شده از سال بیش از 600 هزار تماس با پلیس 110 برقرار شده که بیش از نیمی از این تماس ها منجر به عملیات و مداخله و واکنش پلیس شده است. 7458/8066            "}