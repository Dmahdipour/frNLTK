{"onTitr":"","titr":" 165 بیمار دیالیزی دزفول چشم انتظار پیوند کلیه","describe":" دزفول - ایرنا - 165 نفر از بیماران دیالیزی شهرستان دزفول که به دلایل مختلف کلیه های خود را از دست داده اند، چشم انتظار پیوند هستند.", "text":"به گزارش ایرنا با ورود به بخش دیالیز مرکز درمانی امام حسن مجتبی(ع) دزفول با انبوه بیمارانی مواجه می شوی که با سنین و دلایل مختلف کلیه های خود را از دست داده و چاره ای جز سپردن خود به دستگاه دیالیز ندارند.دستگاهی که ساعت ها همدم این بیماران شده و به بخش مهمی از زندگی آنها تبدیل شده است، کاهش حتی یک جلسه دیالیز در هفته این بیماران را با مشکل مواجه و آنها را به اقدامات اورژانسی نیازمند می کند.شاید نتوان درک کرد که کودک هفت ساله ای که باید دغدغه بازی با اسباب بازی های رنگارنگ را داشته باشد چگونه می تواند در کنار بیماران مسن به دستگاه دیالیز وصل شود چراکه رنج بیماری درک این بیمار را سالها بیشتر از سن واقعی اش نشان می دهد.از بین تخت های بخش دیالیز خیرساز دزفول که می گذری جوان بیست و چند ساله ای که همراه با همسر خود به دستگاه وصل شده را می بینی که با وجود مشکلات دیالیز درخصوص آینده زندگی مشترک خود حرف می زنند و گاهی لبخند امید در چهره آنها نمایان می شود.تخت کناری مربوط به یک جانباز دفاع مقدس است که کلیه های خود را بر اثر دیابت از دست داده و با وجود مشکلات جسمی فراوان که توانش را بریده مجبور است سه بار در هفته خود را به دستگاه دیالیز بسپارد.با وجود اینکه دیابت و فشار خون علت بخش عمده ای از نارسایی های کلیه را تشکیل می دهد عواملی چون تصادفات نیز در نارسایی کلیه دخیل هستند.بخش دیالیز خیریه مرکز امام حسن مجتبی(ع) با ارائه خدمات رایگان به بیماران دیالیزی باری از دوش آنها برداشته است، با این وجود تامین هزینه های دارویی بیماران کلیوی بر دوش خانواده های آنها سنگینی می کند.مدیرعامل مرکز خیریه درمانی امام حسن مجتبی (ع) دزفول به خبرنگار ایرنا می گوید: بخش دیالیز این مرکز خیریه توسط علی مربوطی یکی از خیرین سلامت شهرستان دزفول با 800 مترمربع زیربنا احداث و در سال 94 بهره برداری شده است.محمدرضا اسماعیل چگنی افزود: این نیکوکار دزفولی این مرکز را به نیت مادرش مرحومه شازده نصیریان و به نام 'بخش دیالیز مادر' ساخت و با صرف 15 میلیارد ریال هزینه در اختیار بیماران دیالیزی قرار داد.وی اظهار داشت: بخش دیالیز مرکز امام حسن مجتبی(ع) دارای 28 تخت و دستگاه دیالیز است و روزانه به 75 تا 80 بیمار در سه نوبت خدمات رسانی می کند.مدیرعامل مرکز خیریه درمانی امام حسن مجتبی(ع) دزفول با بیان اینکه تمام تجهیزات این بخش توسط خیران تامین شده است، افزود: بنیاد بیماران خاص کشور پارسال 15 دستگاه دیالیز به همراه 15 تخت به دزفول اهدا کرد که در اختیار بخش دیالیز این شهرستان قرار گرفت.محمد گلستانی مسئول پیوند عضو شهرستان دزفول نیز گفت: سه نفر از جوانان دزفول از یکسال و نیم پیش تاکنون اعضای بدن خود را به بیماران نیازمند اهدا کرده اند.وی افزود: متاسفانه در دزفول سامانه خاصی برای مشخص کردن تعداد بیماران نیازمند عضو به تفکیک وجود ندارد.سرپرستار بخش دیالیز مرکز امام حسن مجتبی(ع) دزفول نیز با بیان اینکه در این بخش خیریه همودیالیز انجام می شود، گفت: ساعات کارکرد دستگاه های این بخش به علت تعداد زیاد بیماران بسیار بالاست و همواره با کمبود تخت روبرو هستیم.لیلا حجتی پور با اشاره به نیاز مالی بیشتر بیماران دیالیزی می گوید برخی از این بیماران نه تنها قادر به تامین هزینه های پیوند عضو نیستند بلکه نمی توانند داروهای مورد نیاز خود را هم خریداری کنند. وی خواستار کمک خیران به این بیماران شد و افزود: خیران می توانند در خرید دستگاه های دیالیز و کمک به بیماران نیازمند در این امر خیر مشارکت کنند. حجتی پور گفت: کار دیالیز 29 بیمار مرکز درمانی امام حسن مجتبی(ع) در سالن و چهار بیمار دارای هپاتیت B در اتاق جداگانه انجام می شود. وی با اشاره به مراجعه بیماران سایر شهرستان ها به این مرکز اظهار داشت: لازم است اقدامات لازم برای انجام دیالیز این بیماران در شهرستان های خود انجام شود تا فشار و حجم کار در مرکز امام حسن مجتبی(ع) دزفول کاهش یابد. سرپرستار بخش دیالیز مرکز امام حسن مجتبی(ع) دزفول تعداد کل بیماران دیالیزی این مرکز را 167 بیمار شامل 105 آقا و 62 خانم اعلام کرد و گفت: خوشبختانه از ابتدای امسال تاکنون چهار نفر از بیماران دیالیزی مرکز پیوند کلیه داشته اند. وی افزود: بیمار دیالیزی برای انجام پیوند لازم است آزمایشاتی انجام دهد تا مشخص شود آیا عروق وی برای انجام پیوند جوابگو هستند یا خیر.این بیماران که هر کدام با مشکلات زیاد جسمی و روحی مواجه شده اند نیازمند توجه خیران و نیکوکاران برای پیوند کلیه تا زندگی آنها به روال عادی برگردد.در این بین ترویج فرهنگ اهدای عضو نیز می تواند بخش عمده ای از مشکلات مربوط به بیماران نیازمند پیوند را رفع کند.7278/3022            "}