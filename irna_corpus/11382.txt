{"onTitr":" نگاهی به مطبوعات    ","titr":" دوربرگردان ارزی","describe":" تهران- ایرنا- بهای نرخ ارز پس از چند هفته سیر صعودی بالاخره در سرازیری قرار گرفت و باعث شد عده زیادی برای فروختن دلارهای خانگی راهی بازارهای رسمی و غیررسمی شوند.", "text":"به گزارش گروه تحلیل، تفسیر و پژوهش های خبری، توقف رشد قیمت ارز و سپس کاهش چشمگیر قیمت آن سبب شد تا صفی از فروشندگان دلار و یورو شکل گیرد. روزنامه های امروز به صورت ویژه به این رخداد پرداختند.اوضاع بازار سکه و ارزبه نوشته روزنامه «ایران»، همانگونه که هیجان طی روزهای اخیر دلار را به رقم تاریخی 19 هزار تومان رسانده بود، ترس از افت قیمت‌ها که نشانه‌های اولیه آن در بازار نمایان شد، نرخ دلار را به کانال 15 هزار تومان رساند با این وجود هنوز قیمت‌ها در بازار بالاست و نسبت به قیمت واقعی ارز فاصله زیادی دارد. با وجودی که نرخ دلار روی سایت‌های اعلام کننده قیمت کانال 15 هزار تومان را نشان می‌دهد، اما حضور صاحبان دلار خانگی برای فروش، عرضه را افزایش داده و دلالان هم در بازاری که خریداری ندارد، دلار را با نرخ‌هایی در حدود 12 هزار و 500 تومان خریداری می‌کنند. گرچه طی هفته‌های اخیر خبرهای متعددی درباره احتمال سقوط نرخ ارز منتشر شده بود اما مردم چندان آن را جدی نمی‌گرفتند، ولی خبرهایی که طی روزهای اخیرمنتشر شده است صاحبان ارز را نگران کرده است که مبادا سرمایه‌گذاری آنها در ارز به جای سود به زیان برسد.خبرگزاری «جمهوری اسلامی» هم خبر داد: همچنین سکه و طلا نیز با افت قیمت مواجه بود و هر قطعه سکه تمام بهار آزادی طرح جدید در بازار 4 میلیون و 700 هزار تومان مبادله ‌شد، این درحالی است که در روزهای گذشته قیمت سکه تا 5 میلیون و 500 هزار تومان نیز بالا رفته بود.به نوشته «آفتاب یزد»، بررسی شبکه های مجازی مرتبط با فعالیت دلالان ارز از سوی خبرنگار این روزنامه نشان داد دلالانی که در گروه های تلگرامی هر روز ساعت 11 صبح به اختیار خودشان مبادرت به تعیین نرخ ارز می کردند، در برابر واقعیت های ایجاد شده تقریبا پرچم تسلیم را بالا بردند.روزنامه «قانون» از اوضاع بازار سکه و ارز تبریز نوشت و آورد: تبریز از جمله شهرهایی است که نرخ دلار در آن متفاوت از نرخ دلار در تهران در روز گذشته بود و با وجود کاهش قیمت اما مشتری برای خرید دلار در این شهر وجود نداشت. خبرنگار تبریزمن با تایید این موضوع عنوان کرده بود که بیشتر دلالان فعلا قصد خرید ندارند و همه فروشندگان منتظر فروش دلارهای خود با قیمت‌ها بسیار پایین‌تر هستند. در شرایط فعلی به نظر می‌رسد سقوط دلار تا 10 هزار تومان ادامه داشته باشد. این خبرنگار گفته بود که بازار ارز تبریز در روز گذشته مملو از جمعیت بوده و بیشتر کسانی که در این بازار حضور دارند، فروشنده هستند اما در شرایط فعلی دلارهای خانگی خریداری ندارد.** دلایل افت قیمت ارزبه نوشته روزنامه «سازندگی» هرچند برخی کانال های تلگرامی علت کاهش قیمت دلار را به صدور حکم اعدام برای یک از مفسددان مالی ربط دادند اما علت «اقتصادی» و «علمی» آن چیزی جز «اتخاذ  تصمیمات جدید بانک مرکزی» و «ورود ارز شرکت های عمده صادراتی به بازار» نیست، بررسی های سازندگی نشان می دهد نخستین عامل سقوط نرخ ارز در روزهای گذشته به آخرین تصمیم نشست سران سه قوه در روز شنبه برمی گردد که بر اساس آن، رئیس کل بانک مرکزی برای کنترل بازار اختیار تام پیدا کرد.روزنامه «دنیای اقتصاد«، چهار عامل کاهشی شدن بهای دلار را اینگونه بیان کرد: در مجموع می‌توان گفت اولین دلیل خریدهای سنگین دلالان در هفته گذشته و خالی کردن آن در هفته جاری بود. در این نگاه، نوسان‌گیران پس از خرید در کانال 14 هزار تومانی و برخورد دلار به کانال 19 هزار تومان، فروش‌های خود را کم‌کم افزایش دادند و باعث عقبگرد قیمتی در بازار ارز شدند. دسته دیگری باور داشتند، اختیاراتی که به بانک مرکزی برای مداخله در بازار ارز داده شد، موجب شد که نوسان‌گیران از خرید دست بکشند و در موقعیت فروش قرار بگیرند. در این میان، گروه سومی باور داشتند، اعلام سیاست‌های جدید بانک مرکزی برای پرداخت ارز حوزه‌های خدماتی به معامله‌گران سیگنال فروش داد. از نظر آنها تحت‌تاثیر سیاست جدید از یک سو تقاضای بازار آزاد کاهش پیدا می‌کند و از سوی دیگر این سیگنال را به معامله‌گران بازار می‌دهد که بانک مرکزی ارز کافی برای مداخله در بازار و برطرف کردن نیازهای کشور را دارد. عاملی که موجب می‌شود احتکارگران دلار دست از انباشت آن بردارند. احتمال تصویب FATF در روزهای آینده از دیگر عوامل انتظاری کاهشی بود.«آرمان» در تحلیل خود در این باره آورد: گمان نمی‌رود اعلام خبر حکم اخلالگران ارزی و اقتصادی علت اصلی کاهش فزاینده نرخ دلار باشد زیرا که آن اخلالگران و متهمان به هر حال در زمان خود اقدامات خود را انجام داده‌اند و اکنون که خبر حکم آن‌ها از سوی دستگاه قضایی اعلام شده، نمی‌تواند همان اثر قبل را داشته باشد، بنابراین روند کاهشی موجود دلایل اقتصادی دارد. اولین عامل کاهش نرخ دلار به علت افزایش میزان عرضه دلار توسط بانک مرکزی است که به 11 بانک دولتی ارز قابل توجهی اختصاص داده است. البته بانک مرکزی مشخص نکرده است چه کسانی واحد شرایط دریافت این ارزهای بانکی هستند اما قطعا بیشتر از افراد و واجدین شرایط قبلی خواهند بود. دومین عامل سخنانی است که آقای ظریف وزیر امور خارجه کشور مطرح کردند و عنوان داشتند که کشورهای اروپایی متعهد شدند که در صورت تحریم مجدد ایران توسط آمریکا، این تحریم‌ها را دور خواهند زد تا ایران هم بتواند نفت خود را بفروشد و هم درآمد حاصل از فروش نفت خود را به دست آورد.«کمال سیدعلی» نیز در یادداشتی در روزنامه «اعتماد» نوشت: زمانی که پالس‌های کاهشی نرخ ارز در بازار پدیدار شد (بعد از دلار 19 هزار تومانی و ابلاغ بخشنامه بانک مرکزی برای کنترل بازار ارز)، افرادی که برای حفظ ارزش دارایی‌های خود، ارز نگهداری می‌کردند، از بیم زیان و کاهش شدیدتر قیمت ارز، به بازارها آمدند تا ارزها را به رال  تبدیل کنند. دست به دست چرخیدن عکس‌های صف‌های طولانی برای فروش ارز و انتشار اخبارهای مبنی بر کاهش بیشتر ارز در روزهای آتی، سیگنال‌های بیشتری به باقی نگهداران ارز داد تا آنها هم به بازار بیایند و ارزهای خود را بفروشند. تداوم این روند باعث کاهش نرخ ارز در روزهای اخیر شد. مورد دیگری که در کاهش نرخ ارز تاثیر داشت، اشباع شدن بازارهای موازی از جهش نرخ ارز بود.«آلبرت بغزیان» اقتصاددان به «ابتکار» گفت: کاهش قیمت ارز از نظر من موقتی است. اگر این کاهش ادامه داشته باشد باید قیمت بسیاری از کالاها سقوط کند. از خودرو گرفته تا کالاهای خارجی! اما می‌بینیم که قیمت‌ها با این شدت کاهش پیدا نکردند. همان‌طور که گفتم این کاهش قیمت موقتی است و زمانی‌که در مدت زمان طولانی نرخ ارز پایین بماند، قیمت سایر کالا هم پایین می‌آید. این 5 درصد کاهش و اینکه دلار در مرز 16 هزار تومان باشد را هنوز کسی باور نکرده است.بغزیان با تاکید بر تاثیر رسانه در قیمت ارز افزودد: مردم از طریق اخبار منتشر شده توسط رسانه‌ها اتفاق‌ها را لمس می‌کنند و قطعا بی تاثیر نیست. اما نکته‌ای که باید به آن توجه کنیم این است که وقتی برای خرید و فروش ارز به خیابان‌ها می‌رویم، بسیاری از صرافی‌ها را می‌بینیم که ارز نمی‌فروشند و فقط خریدار هستند. اگر صرافی‌ها ارز برای فروش داشتند خبرهای منتشر شده توسط رسانه‌ها می‌توانست تاثیر بگذارد.روزنامه «کیهان» اما تحلیلی دیگرگون را ارایه داد و تحت عنوان «سقوط نرخ دلار پس از شلیک موشک، حکم اعدام و تعویق FATF» آورد: روز یکشنبه لایحه استعماری FATF به صحن علنی مجلس نرسید و صبح دیروز خبر هدف قرارگرفتن مواضع فرماندهان داعش با موشک‌های نقطه‌زن و پهپادهای ایران و همچنین حکم اعدام سه اخلالگر اقتصاد کشور و اسامی آنها منتشر شد که می‌توان این سه را نماد «دیپلماسی عزتمندانه»، «مبارزه قاطع با مفسدان و نفوذی‌ها» و «اقتدار دفاعی کشور» نامید که توجه بیشتر به این مثلث جزیره آرامشی را پدید می‌آورد برای اقتصادی که در تلاطم‌ها راه طی می‌کند.** پیامد و چشم اندازهای افت بهای ارز«مهدی تقوی» اقتصاددان در یادداشت روزنامه «شرق» نوشت: کاهشی شدن نرخ ارز به ویژه دلار، نظر آن دسته از اقتصاددانان که اوج گرفتن را عامل احتمال سقوط بهای ارز می دانستند تا حدی تایید کرد؛ اما آنچه روشن است، چندعاملی بودن این رویداد در کنار برخی مداخلات اقتصادی از سوی برخی مجموعه ها در این بازار شرایطی را ایجاد می کند که نه در زمان بالا رفتن ناگهانی و نه در موقع کاهش بهای آن، امکان ارائه تحلیل جامع و کل نگر وجود ندارد. این اقتصاددان با اشاره به نقش انکارناپذیر بانک مرکزی در ثبات و آرامش جامعه یادآور شد: اگر جامعه بداند روند باثباتی در پیش است رفتار غیراقتصادی در خرید ارز و طلا از خود نشان نمی دهد. اعتماد چنین تحلیل کرده است: با اجرای بخشنامه بانک مرکزی، شاهد کاهش گسترده‌تری در نرخ ارز خواهیم بود. چرا که حباب ارزی کشور زیاد است و باید اختلاف بین نرخ ارز سامانه‌های ارزی و بازار غیر‌رسمی پر شود.روزنامه «خراسان» در پاسخ به این پرسش که «دلار چه خواهد شد؟» نوشته است: مسیر آینده دلار ارتباط زیادی به مسیر طی شده آن تاکنون دارد. کارشناسان معتقدند بار اصلی افزایش نرخ ارز در روزها و هفته های اخیر بر دوش هیجانات کاذب روانی و نیز غیبت بانک مرکزی از بازار اسکناس ارز بوده است. با این حال، مداخله جدی بانک مرکزی در بازار، زمینه را برای ایجاد محرک روانی قوی جهت افت قیمت ها ایجاد می کند. با این حال، شرط کافی برای ترکیدن کامل حباب نرخ ارز، به فضای روانی به وجود آمده در مجموع به تحولات اخیر بستگی دارد. به نظر می رسد در صورت بروز عزم جدی و موثر بانک مرکزی برای سامان دهی بازار ارز، پذیرفتن و دخیل کردن بازیگران حقیقی و رسمی این بازار از جمله صرافی ها و به ویژه اطلاع رسانی شفاف برای زدودن شیطنت های اطلاع رسانی و قیمت سازی در بازار، روند قیمت ها از همان راهی که رفته است، تا نقطه تعادل حقیقی باز خواهد گشت. کارشناسان هم اینک این نقطه تعادل حقیقی بازار را در حدود 10 هزار تومان اعلام می کنند.«جهان صنعت» تحت عنوان «هجوم دلارهای خانگی به بازار» آورد: موج‌پراکنی‌های دولت برای کاهش قیمت‌ها در بازار خود عامل موثری بود تا بازار روند کاهشی‌اش را در بازار آغاز کند‌‌. در کنار آن موجی از توصیه‌های کارشناسانه در بازار ارز نیز می‌تواند عاملی مهم در ایجاد جو کاهشی قیمت‌ها در بازار باشد که مردم را این‌گونه برای فروش دلارهای خانگی‌شان به خیابان‌ها کشانده است‌‌.چنین موضوعی ریشه در این حقیقت دارد که بازار اقتصادی ما بیش از آنکه تحت‌تاثیر بازی‌های اقتصادی دیگر کشورها قرار داشته باشد، از فضای روانی و عوامل داخلی تاثیر می‌پذیرد و سوار بر آن بازار اقتصادی را درمی‌نوردد‌‌. غافل از اینکه چنین فضای روانی‌ای چه تاثیرات مخربی بر اقتصاد کشور خواهد گذاشت‌‌… .اقتصادی که تا پیش از این تنها شاهد دلارهای پنهان شده در پستوهای خانگی بود، امروز شاهد از دست دادن توان بازار اقتصادی برای کنترل کالاهای اساسی و مایحتاج موردنیاز مردم است، موضوعی که به کوچک شدن سفره معیشتی بخش عظیمی از خانوارها منجر شده است‌‌.این روزنامه در تحت عنوان « صفحه پایان نامه» نوشت: با این سرعتی که دلار دارد پایین می‌آید، چند دلیل می‌توان ذکر کرد مثلا اینکه مسوولان عزیز ما احساس کرده باشند که کسری بودجه به میزان لازم جبران شده و دیگر بیش از این نیازی به افزایش قیمت‌ها نیست !نتیجه اخلاقی: احتمالا از آبان‌ماه دلار دوباره تا 20 هزار تومان می‌رود بالا و مردم ما که درس نمی‌گیرند دوباره می‌روند کلیه‌های خود را می‌فروشند که با آنها دلار بخرند!«دلار دلقک» عنوان گزارش روزنامه «جوان» از تحولات بازار ارز بود که در آن می خوانیم: اصرار و التماس کانال‌های معاند به مردم برای حفظ دلارهایشان و سکوت تلویزیون بی‌بی‌سی فارسی درباره کاهش چشمگیر قیمت دلار، آن هم در شرایطی که همین بی‌بی‌سی افزایش نرخ دلار را به طور لحظه‌ای با اخبار فوری به اطلاع مخاطبانش می‌رساند، نشان داد دلار دلقکی در دست عوامل داخلی و خارجی است که در بازار، سرگرمی و خنده می‌آورد و گاهی مردم را می‌گریاند و مانند یک نرخ معیار اقتصادی عمل نمی‌کند.پژوهش**9279            "}