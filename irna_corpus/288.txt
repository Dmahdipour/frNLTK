به گزارش گروه داشگاه ایرنا ، دوری از وطن به تجربه ای آشنا و فراگیر در متن جامعه معاصر تبدیل شده و در این سال ها به دلیل افزایش تعداد مهاجران این موضوع توانسته توجه گفتمان های دانشگاهی و غیردانشگاهی را به خود جلب کند به همین دلیل دانشگاه علامه طباطبایی 23 مهرماه همایشی در این زمینه بررسی علت مهاجرت برگزار می کند.عوامل بسیاری در زمینه های زیست محیطی، سیاسی، فرهنگی و تکنولوژیک در سال های اخیر به جابجایی افراد از سرزمینی به سرزمین دیگر سرعت بیشتر بخشیده اند، از این رو تحولات بوجود آمده در جوامع انسانی سبب ایجاد چالش ها و مجادلات مفهومی و تجربی بسیاری شده است که دامنه این تغییرات بر جنبه های مختلف هنجاری، نظری، اخلاقی، سیاسی، فرهنگی، اقتصادی و امنیتی گسترش می یابد.هرچند تاریخ مهاجرت به کشورهای دیگر در ایران مسئله تازه ای نیست اما بررسی ابعاد و دلایل این موضوع در جوامع مختلف اهمیت بسیاری دارد چرا که با افزایش تعداد مهاجران در سال های اخیر، اجتماع بزرگی از مهاجرین ایرانی در سایر کشورها شکل گرفته است.در نهایت شناسایی ماهیت و گونه های نگرش های ایرانیان خارج از کشور به میهن خود و نیز نگرش ها و بازنمایی های به عمل آمده از مهاجرین در داخل کشور، اهمیت مضاعفی در تحلیل های نظری و نیز مداخله های سیاستی دارد.این همایش با دعوت از علاقمندان و محققان حوزه مطالعات دوری از وطن در رشته های مختلف علوم انسانی و اجتماعی (مردم شناسی، علوم سیاسی، ارتباطات، جامعه شناسی، تاریخ، نقد ادبی، مطالعات فرهنگی و مانند آن) اهداف ویژه ای از جمله شناسایی فرآیند و پیامدهای مهاجرت های بین المللی ایرانیان، شناخت راه های بهره گیری از ظرفیت های سیاسی، اقتصادی و اجتماعی مهاجران ایرانی و تقویت ارتباط مهاجران ایرانی خارج از کشور در حوزه های مختلف علمی را دنبال می کند.ن.م **1601**
      
      