{"onTitr":"","titr":" درشت نمایی سینمایی از معضلات اجتماعی","describe":" تهران- ایرنا- «مغزهای کوچک زنگ زده» هر چند جوایز متعددی را در جشنواره فیلم فجر به خود اختصاص داد اما این اثر از دید منتقدانش نمایشی اغراق گونه و سیاه از معضلات اجتماعی است. گروهی هم روی اشتراکات بیش از حد آن با ساخته ای خارجی با همین مضمون و محتوا انگشت می گذارند.", "text":"به گزارش گروه تحلیل، تفسیر و پژوهش های خبری، گروهی از فیلم‌های سینمایی جدید از چهارشنبه سوم مهرماه اکران شدند. در این میان، از پرفروش ترین ها مغزهای کوچک زنگ‌زده است که رسانه های سینمایی از فروش سه میلیاردی آن تاکنون خبر داده اند؛ فیلمی که به گفته طیفی از ناظران، تکرار سبک های زندگی بزهکارانه است.    مغزهای کوچک زنگ زده، جدیدترین ساخته «هومن سیدی» بازیگر و کارگردان، فیلمی است که اولین بار در سی و ششمین جشنواره فجر به نمایش درآمد و توانست سه سیمرغ بلورین بهترین فیلم، بهترین فلیمنامه و بهترین صداگذاری را از آن خود کند. داستان فیلم در حلبی آبادی پرت و به دور از زندگی شهری که تا انتهای فیلم هم مشخص نمی شود دقیقا کجاست، روی می دهد؛ ناکجاآبادی که بستر انواع و اقسام بزهکاری و بی قانونی ها است؛ از قاچاق مواد مخدر و اسلحه و خرید و فروش کودک گرفته تا قتل و زنده به گور کردن. اگرچه در این فیلم تلاش شده تا به دور از تمرکز بر محلی خاص، زندگی سیاه و متعفن زاغه هایی محل تمرکز بسیاری از معضلات و مصائب زندگی شهری به تصویر کشیده شود اما این فیلم تکرار کلیشه ها است؛ کلیشه هایی در بیان و بازنمایی واقعیات، اغراق و سیاه نمایی در آنان و حتی در نقش ها. بازی «نوید محمدزاده» در نقش «شاهین» بقدری نزدیک به نقش «محسن»، در «ابد و یک روز او است» که مجبور شده اند داغ سوختگی و پروتز دندان را در ظاهرش بگنجانند. **نقدها و تمجیدها مغزهای کوچک زنگ زده، پس از اکران در جشنواره فجر و حواشی جالبی که داشت، خیلی سریع توجهات را به خودش جلب کرد. برخی سیدی را نابغه خواندند، برخی از تخصص تحصیلی اش گرافیک، به عنوان پتانسیلی قابل تحسین در شناخت و تشخیص بسیار عالی در رنگ و لعاب و جذابیت بصری آثارش یاد کردند و گروهی هم او را استعدادی منحصربه فرد در بیان و انتقال معنا به شیوه و سبک خاص خودش که تقلید یا شبیه کار هیچ کسی نیست، دانستند. در بین این همه تعاریف البته کار ارزشمند سیدی در استفاده از هنرجویان کلاس های بازیگری خودش به عنوان بازیگران فیلم هم سروصدای زیادی به دنبال داشت. در کنار این تمجیدها البته گروهی نقدهایی جدی به کار سیدی در این فیلم داشتند. در یکی از حاشیه سازترین این انتقادات، ادعای کپی بودن این فیلم از «شهر خدا» مطرح شد که عصبانیت و واکنش سیدی را در جلسه نشست مطبوعاتی پس از اکران در جشنواره فیلم فجر به همراه داشت. شهرخدا (City of god) داستان خلافکارانی است که در شرایطی فلاکت بار، در حومه ریودوژانیرو پایتخت برزیل زندگی می کنند و جنگ بین دو گروه خلافکار در می گیرد که می خواهند یکدیگر را از دور خارج کنند تا سود سوداگری را به تنهایی به جیب بزنند. در نهایت پلیس آنان را محاصره کرده و عده ای را کشته و عده ای را دستگیر می کند. این انتقاد به فیلم سیدی البته چندان دور از واقعیت نبود، همانطور که سایر نقدهایی که به فیلم وارد می شود، بعضا نقدهایی قابل توجه است.**چرا اینقدر فیلم سیاه می سازیم؟ یکی از مشکلاتی که کارگردانان و فیلمسازان ایرانی در حرفه شان با آن مواجهند، محدودیت ها و خطوط قرمزی است به دلایل و به واسطه ساختارهای گوناگون برای آن ها تعریف شده است؛ محدودیت و ساختارهایی که البته در جوامع و کشورهای مختلف به اشکال گوناگون دیده می شود. در نتیجه آنان برای شناخته و دیدن شدن در سطح جهانی که قطعأ خواست بسیاری از کارگردانان و به ویژه کارگردانان جوان و کم تجربه تر است، دست کاملا بازی در انتخاب و گزینش موضوع و فضای کار ندارند. همچنین، پس از موفقیت فیلم های «اصغر فرهادی» که به نوعی فضایی مبهم و بازتابی از دغدغه های اجتماعی بود، تمایلی گسترده به کار در این ژانر از جانب فیلمسازان و کارگردانان به وجود آمد. افزون بر آنچه گفته شد باید به این موضوع اشاره کرد که امروز فضا و سبک کاری فیلمسازان و کارگردانان را دو عنصر مهم تعیین می کند؛ وجهه بین المللی و گیشه. در نتیجه، برخی می گویند سینمای ایران به سمت دو قطبی رفته است؛ فیلم های کمدی که هدفشان صرفأ خندان است و به لحاظ داستان، فیلمنامه، کیفیت هنری و مفاهیمی که منتقل می کنند در سطحی ترین حالتند و عمقی ندارند. دوم فیلم هایی که به صورتی اغراق گونه و با سیاه نمایی در اوضاع اجتماعی سعی در کسب پرستیژ برای سازنده اثرشان دارند. همچنان که برخی بیان داشته اند، مغزهای کوچک زنگ زده نسخه ای ایرانیزه شده از فیلم شهر خدا به کارگردانی «فرناندو میرلس» و تولید سال 2002 کشور برزیل است. منتقدان می گویند مغزهای کوچک زنگ زده در نقش ها و شخصیت پردازی، تمرکز بر لوکیشن های زاغه و حلبی آبادی که جرم خیز است و... نه تنها به این فیلم بسیار نزدیک است که حتی نخواسته است تا از آن فاصله بگیرد و در فانتزی تصاویر و حتی آهنگ ها به فضای آمریکای لاتین نزدیک تر است تا یک زاغه ایرانی. لباس نقش مکمل محمدزاده، (نوید پورفرج) در بسیاری از صحنه ها لباس تیم فوتبال میلان ایتالیا و تیم ملی برزیل است. صحنه ای که محمدزاده فارغ از جنس و مدل پوشش و عینک آفتابی اش در پشت بام یک زاغه مشغول حمام آفتاب گرفتن است برای یک مخاطب هالیوودی جذابتر و قابل لمس تر است تا یک مخاطب ایرانی. حتی نگاهی به برخی پوسترهای فیلم، کمتر شباهتی به پوسترهای ایرانی می نمایاند. ** یک تکرار تکراری پرداختن به موضوعات و دغدغه های اجتماعی فی النفسه بد نیست اما اصرار بر ساخت فیلم در یک ژانر به خصوص، از یک جایی به بعد صرفأ به تکرار موضوع و کلیشه شدن ژانر و حتی بازیگران می رسد. این فیلم همانطور که گفته شد اگرچه تلاشی برای یک اقتباس است، اما تکراری از فضاسازی و محتوا و مضمون ابد و یک روز نیز هست و این شباهت و تکرار تا آنجا است که حتی نقش اول این دو فیلم نیز یک نفر (نوید محمدزاده) است. ضمن این که شخصیت اصلی این فیلم با فیلم قبلی خودِ کارگردان، یعنی «اعترافات ذهن خطرناک من» ساخته سال 1393 هم دارای اشتراکات زیادی به لحاظ سردرگمی و ناتوانی ذهنی نقش اول است. شخصیت های فیلم عبارتند از چهار فرزند در یک خانواده نابسامان که درگیر انواع فلاکت و رذالتند. ویژگی هایی که در نقش ها پخش شده عبارتند ازعدم ثبات شخصیتی و عقلی با بازی محمدزاده، خلافکاری صاحب نام در یک باند مافیایی خرید و فروش مواد مخدر و کودک که حتی نسبت به خواهر خودش هم رحم ندارد با بازی «فرهاد اصلانی»، دختر سرکشی که از جانب خانواده اش دچار لغزش و روابط نامشروع شده و مستحق مرگ است با بازی «مرجان اتفاقیان» و نوجوانی کم سن اما شرور و بزهکار به اسم شهروز با بازی «امید شیری» که حتی می تواند خواهر بزرگتر خودش را خفه کند. این فیلم دارای پس زمینه ای فانتزی و نمایشی است؛ فیلمی که هر چند ملغمه از نمایش انواع و اقسام آسیب های اجتماعی و حاشیه نشینی و حلبی آباد و زاغه نشینی است اما در نهایت نمی تواند به نتیجه قابل قبول و مشخصی برسد و چیزی جز نمایش خشونت نیست. صحنه ای که شکور بدون ذره ای ناراحتی و حتی بدون هیچ عکس العملی غذای خودش را می خورد در حالی که برادر کوچکتر شهروز، در حال خفه کردن و کشتن خواهرشان است و شاهین از ترس و وحشت سرش را زیر پتو فرو می برد چیزی فراتر از بازنمایی اغراق شده یک خشونت خانوادگی نیست. به نظر می رسد لازم است برای رشد سینما و صنعت فیلمسازی در ایران از کلیشه ها و تمرکز ملال آور بر سیاه نمایی اجتماعی دوری کرد. کسی منکر وجود مشکلات و آسیب های اجتماعی عدیده در جامعه امروز ایران نیست اما تمرکز بیش از حد بر این حیطه برای دیده شدن فلسفه یا مشی مناسبی نیست چرا که این رویکرد در طول زمان دو نتیجه بیشتر نخواهد داشت؛ یکی خنثی شدن مخاطبان نسبت به بازنمایی دردها در جامعه و دیگری تقلیل و تغییر ذائقه افراد به دلیل استمرار فیلم هایی از این دست که به تدریج اتفاق خواهد افتاد.پژوهشم**س.ب**9279            "}