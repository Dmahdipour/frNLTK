{"onTitr":" معاون استاندار:    ","titr":" بانکهای قم در راستای رونق تولید فعالیت جدی تری داشته باشند","describe":" قم- ایرنا- معاون هماهنگی امور اقتصادی و منابع انسانی استانداری قم،رونق تولید را یکی از الزام های مهم برای رفع مشکل بیکاری دانست و گفت: بانکهای استان به عنوان یکی از قوی ترین و عظیم ترین منابع سرمایه باید دراین راستا فعالیت جدی تری داشته باشند.", "text":"مهرداد غضنفری روز سه شنبه در نخستین جلسه کارگروه تخصصی اقتصادی قم در تالار امام جواد (ع) استانداری اظهار داشت: بانک های خصوصی نقش آفرینی در حوزه اقتصادی استان ندارند، و این مساله را به معاون اول رئیس جمهوری و وزیران مختلف منعکس کردیم، و اصرار نیز بر این موضوع داریم،در این راستا یکی از تشکیلاتی که باید روی این موضوع بیش از همه همت داشته و ورود پیدا کند، بانک مرکزی است.وی با اشاره به گزارش ارایه شده در خصوص عملکرد بانک های تجاری و تخصصی این استان درسالهای اخیر تصریح کرد: تقریبا افزایش منابع را در همه بانک ها شاهد هستیم، ولی نکته بسیار مشهود، تناسب نداشتن منابع با مصارف در حوزه های مختلف است، هر چند نسبت 80 درصدی منابع به مصارف در کلیت سیستم بانکی قم رقم مطلوبی است.معاون استاندار قم گفت: درحال حاضر بیش از 70 درصد منابع در اختیار چهار بانک قرار گرفته است، و در مقابل بیش از 70 درصد مصارف و پرداخت تسهیلات نیز در بانک های دیگر صورت گرفته است، که باید تناسبی بین منابع و مصارف بانک ها باشد و این موضوع آسیب شناسی شود.وی یادآور شد: در تنظیم سند توسعه استان به گونه ای اقدام شده که منابع و مصارف بانک ها همخوانی داشته باشد، و امیدواریم، این سند منابع بانکی را به سمت تولید سوق بدهد، چرا که بخشی از علت عواقبی که در جامعه شاهد هستیم، ناشی از اعمال سیاست هایی است که منجر به فاصله گرفتن منابع و نقدینگی کشور از تولید می شود.وی با بیان اینکه احصا راهکارهای مناسب برای رفع چالش های موجود در این زمینه را باید بر مبنای آمارها دنبال کنیم، افزود: هدفگذاری استان رسیدن به نرم و  میانگین عمومی کشور است، که هم اکنون نسبت منابع و مصارف بانکی از میانگین کشوری پایین تر است، در حالی که میزان منابع در اختیار بانک های استان از متوسط کشوری بالاتراست و باید از این فرصت استفاده کنیم.معاون استاندار قم با تاکید بر ضرورت بازنگری بانک ها در عملکرد خود، گفت: از این پس با هدف حرکت بانک ها در مسیر تولید عملکرد آنها به صورت ماهانه مورد ارزیابی قرار می گیرد.وی دربخش دیگری از سخنان خود با اشاره به گزارش روابط عمومی و امور بین الملل استانداری در خصوص بزرگداشت چهلمین سالگرد پیروزی انقلاب اسلامی در قم گفت: مردم در عرصه های مختلف پایداری و وفاداری خود به نظام را در حد اعلی نشان دادند.وی با بیان اینکه کشور شرایطی بسیار دشوارتر از امروز را پشت سرگذاشته است، افزود: در حال حاضر مدیران پخته و با تجربه ای داریم و علاوه بر آن درک عمومی از مشکل های کشور نیز بیشتر است.غضنفری گفت: در نخستین سال های پیروزی انقلاب اسلامی، این انقلاب مانند نهال تازه رسیده ای بود اما اکنون به درخت تنومند با شاخ هایی که درکل جامعه ریشه دوانده تبدیل شده است.وی صداقت، اخلاص و تلاش را از جمله انتظارهای مردم از کارگزاران دانست و افزود: مردم وقتی ببینند، مسئولان پیگیر مشکلاتشان هستند و صادقانه گزارش می دهند، به طور حتم می پذیرند و سختی را نیز تحمل می کنند.غضنفری با اشاره به شعار افتخار به گذشته و امید به آینده گفت:  باید کارنامه انقلاب در بخش های مختلف شامل آموزش، بهداشت و درمان و تولید با شاخص های مستند و عدد و رقم برای جامعه بازگو شود.** مدیرکل روابط عمومی و اموربین الملل استانداری قم نیز در این جلسه گفت: بر اساس دستورالعمل شورای هماهنگی تبلیغات اسلامی کشور یکی از کارگروه هایی که زیر مجموعه ستاد بزرگداشت چهلمین سالگرد پیروزی انقلاب تشکیل می شود، کارگروه اقتصادی به ریاست معاون هماهنگی امور اقتصادی کشور است که حکم آن توسط قائم مقام شورای هماهنگی کشور صادر شده است.سید رضا طباطبایی افزود: با توجه به مشغله کاری مدیران و جلوگیری از تشکیل کارگروهی موازی با کارگروه اقتصادی استان، مقرر شد، در حال حاضر دستورهای کارگروه اقتصادی ستاد مذکور در کارگروه اقتصادی استان ارایه شود، و با نزدیک شدن به ایام دهه فجر جلسه های اختصاصی خود را برگزار کند.وی با بیان اینکه برای دهه فجر برنامه های متنوعی برنامه ریزی شده است، گفت: دستگاه های اجرایی باید اطلاعات و آمار مربوط به حوزه اقتصادی استان را به صورت دقیق تهیه و به استانداری ارسال کنند.طباطبایی تصریح کرد: کلیه دستگاه ها باید صرفا اطلاعات طرح هایی که قطعا در دهه فجر به بهره برداری می رسد را ارسال نمایند.وی برگزاری نمایشگاه دستاوردهای اقتصادی انقلاب درقم و بویژه اقدام های انجام شده درحوزه صنایع کوچک و صادرات در این استان را از دیگر برنامه های دهه فجر عنوان کرد و افزود: این نمایشگاه که در ابتدا قرار بود در هفته دولت برگزار شود طبق تصمیم شورای معاونان استانداری به دهه فجر موکول شد.7403/ 6133/            "}