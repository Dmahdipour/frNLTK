{"onTitr":" معاون حمل و نقل و ترافیک شهرداری شیراز:    ","titr":" 300 اتوبوس شهری شیراز مجهز به سامانه کنترل هوشمند شدند","describe":" شیراز-ایرنا-معاون حمل و نقل و ترافیک شهرداری شیراز گفت: 300 دستگاه اتوبوس شهری شیراز مجهز به سامانه کنترل هوشمند شدند و تا پایان سال 97 این تعداد به حدود 700 دستگاه افزایش می یابد.", "text":"به گزارش خبرنگار ایرنا مجتبی زوربخش، سه شنبه در نشست خبری، با اشاره به اینکه با استفاده از این سامانه، موقعیت مکانی، توقف در محل های غیرمجاز و سایر موارد قابل کنترل و رصد است، افزود: این طرح با عنوان BMS نامگذاری شده و در قالب اجرای آن تمام کنترل ها بر ناوگان اتوبوسرانی شیراز به صورت هوشمند و آنلاین اعمال خواهد شد.وی اظهار داشت: مطالعات سامانه کنترل هوشمند اتوبوس های شهری از سه سال پیش آغاز شد و روند آزمایشی اجرای این طرح نیز با موفقیت همراه بود.زوربخش با بیان اینکه با پیاده سازی این سامانه امکان انتقال صوت و تصویر بین مرکز کنترل و داخل اتوبوس شهری امکان پذیر است، گفت: مقرر شده در فاز دوم این طرح، کل ناوگان اتوبوسرانی شیراز به این سامانه مجهز شود.معاون حمل و نقل و ترافیک شهرداری شیراز ادامه داد: برای فاز دوم این طرح پیش بینی می شود که تا پایان سال 97 حدود 700 دستگاه از یک هزار دستگاه اتوبوس موجود در شیراز به این سیستم مجهز شوند و تا آخر سال 98 هوشمند سازی در تمام ناوگان اتوبوسرانی این شهر اجرایی شود.وی، در بخش دیگری از سخنان خود به اجرای طرح تحول حمل و نقل درون شهری شیراز اشاره کرد و گفت: نوزدهم مهرماه جاری از 185دستگاه اتوبوس جدید شهری در شیراز رونمایی خواهد شد که از آخرین استانداردهای روز دنیا از جمله قابلیت جا به جایی توانخواهان جسمی و حرکتی (معلولان) بهره می برند.زوربخش با بیان اینکه با احتساب ورود این اتوبوس های جدید، ظرفیت ناوگان اتوبوسرانی شیراز به یک هزار و 200 دستگاه افزایش می یابد، افزود: سامانه کنترل هوشمند و مکان یاب در اتوبوس های جدید که پایان هفته جاری وارد ناوگان اتوبوسرانی شیراز می شود، نصب شده است.9873 /6118            "}