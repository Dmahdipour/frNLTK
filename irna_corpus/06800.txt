{"onTitr":" مدیرکل میراث فرهنگی فارس:    ","titr":" فصل سوم کاوش‌های باستان شناسی تپه پوستچی شیراز آغاز شد","describe":" شیراز-ایرنا-مدیر کل میراث فرهنگی،صنایع دستی و  گردشگری استان فارس گفت: سومین فصل کاوش های باستان شناسی تپه پوستچی شیراز، با 6هزار و 500 سال قدمت، توسط گروه باستان شناس ایرانی آغاز شد.", "text":"به گزارش ایرنا مصیب امیری، شنبه در جمع خبرنگاران افزود: این فصل از کاوش های باستان شناسی تپه پوستچی با مجوز پژوهشکده باستان شناسی سازمان میراث فرهنگی، صنایع دستی و گردشگری توسط یک هیات باستان شناس ایرانی به سرپرستی، حسنعلی عرب و علیرضا سرداری زارچی در شیراز آغاز شده است.وی ادامه داد: اعتبار اجرای این طرح را دانشگاه هنر شیراز تامین کرده و این کاوش ها تا نیمه دوم آبان ماه 97 ادامه خواهد داشت.امیری اضافه کرد: فصل نخست کاوش این تپه در خردادماه سال 95 انجام و موجب کشف حدود یک هزار قطعه از اشیای باستانی شد، این آثار مکشوفه منجر به افزایش قدمت شهر شیراز از سه هزار سال به 6 هزار و 500 سال شد. **تپه پوستچی، نخستین استقرارگاه در دشت شیراز استسرپرست تیم کاوش تپه پوستچی شیراز نیز در این باره گفت: مطالعاتی که تاکنون انجام شده نشان می دهد، تپه پوستچی نخستین استقرارگاه در دشت شیراز محسوب می شود.حسنعلی عرب بیان کرد: مهمترین هدف از فصل دوم و سوم کاوش ها، ادامه اقدامات فصل قبل است و در حقیقت، گاه نگاری محوطه باستانی پوستچی است تا باستان شناسان بتوانند به شناختی از لایه‌های قدیمی‌تر از این محوطه دست یابند.این باستان‌شناس اظهار داشت: از جمله دستاوردهایی که در فصل قبل کاوش این منطقه به دست آمد، تعداد زیادی قطعات سفالی و ابزارهای سنگی است که اطلاعات زیادی در مورد نحوه معیشت مردمان آن دوره به ما می‌دهد.عرب افزود: همچنین از داده‌های استخوانی به دست آمده به این نتیجه رسیدیم در این محل، تدقین هایی از دوره ساسانی وجود داشته و انسان‌ها به‌ صورت گذرا تدفین انجام داده‌اند که احتمالا مربوط به کوچ ‌نشینانی بوده که در دوره ساسانی در این منطقه حضور داشتند.سلسله ساسانیان که آخرین حکومت پادشاهی ایران قبل از ظهور اسلام است، از سال 224 تا 651میلادی به مدت 427 سال بر ایران حکومت کردند. علیرضا سرداری، دیگر سرپرست مشترک این تیم کاوش، بیان کرد: تپه پوستچی بقایای به‌ جامانده از روستایی از دوران پیش‌ از تاریخ از 6هزار و 500 تا هفت هزار سال پیش بوده که در باستان‌شناسی به آن 'باکون' یا 'شمس‌آباد' گفته می‌شود یعنی مرحله شکل‌گیری روستاهای بزرگ و پیچیده با فرهنگ مسنجم که با روستاهای قدیمی‌ تر متفاوت است.به نظر می‌رسد با شروع فصل سوم کاوش های تپه پوستچی شیراز، باید منتظر رونمایی از فصل جدید و ناشناخته ای از تاریخ این شهر بود.محوطه فرهنگی- تاریخی تپه پوستچی شیراز در محدوده‌ای به مساحت 12هکتار در کنار بلوار رحمت قرار گرفته است. 9873 /6118            "}