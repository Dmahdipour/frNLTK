{"onTitr":"","titr":" مترجم فارسی روی شناورهای ائتلاف در خلیج فارس مستقر شده است","describe":" بوشهر- ایرنا- فرمانده منطقه دوم نیروی دریایی سپاه گفت:نیروهای ائتلاف برای جلوگیری از بروز هرگونه تنشی در آب های خلیج فارس از مترجم فارسی زبان بر روی شناورهای خود استفاده می کنند.", "text":"به گزارش ایرنا،سردار رمضان زیراهی چهارشنبه شب درنشست تشریح برنامه های گرامیداشت یاد و خاطره شهدای نبرد مستقیم جان برکفان نیروی دریایی سپاه با امریکایی ها درخلیج فارس در جمع خبرنگاران افزود: شناورهای ائتلاف در خلیج فارس و در حاشیه جنوبی سرزمینی کشورهای همسایه قرار دارند و تردد آنها در آبهای آزاد است. وی تاکید کرد: امروز ایران اسلامی در بالاترین قدرت و توان رزمی و نظامی قرار دارد و دشمن در این شرایط به خود اجازه هیچگونه تعدی به خاک ایران را به خود نمی دهد. فرمانده منطقه دوم نیروی دریایی سپاه افزود: در سالجاری شاهد کمترین حضور شناورهای رزمی نیروهای ائتلاف هستیم و هیچ تنشی بین نیروهای خودی و آنها صورت نگرفته است. وی گفت: حمله موشکی اخیر سپاه پاسداران انقلاب اسلامی به مقر داعشیان نشانه قدرت و اقتدار سربازان و نیروهای ایرانی است. سردار زیراهی افزود:حمله موشکی نیروهای سپاه و شلیک موشک ها به صورت نقطه ای در پاسخ به ترور کور، ناجوانمردانه و بزدلانه اسکتبار صورت گرفت. وی با تاکید براینکه امروز امنیت خلیج فارس پایدار است، اضافه کرد: طرح ناتوی عربی از طرف استکبار جهانی برای ایجاد قدرت بازدارندگی در مقابل جمهوری اسلامی ایران بیانگر قدرت و اقتدار ایران اسلامی است. زیراهی در خصوص حماسه شهدای خلیج فارس در تاریخ 16 مهر 1366 بیان کرد: جوانان این سرزمین با قایق های تندرو و کوچک خود در مقابل ناوهای بزرگ استکبار جهانی غرور و صلابت پوشالی آمریکا را درهم شکستند. وی افزود: دلیرمردی های نیروی دریایی سپاه در دوران هشت سال دفاع مقدس باعث شد اسکتبار جهانی دست به انجام عملیات های ناجوانمردانه ای از جمله بمباران سکوهای نفتی و سرنگون کردن هواپیمای مسافری جمهوری اسلامی بزند. وی اضافه کرد: امروز نیز پس گذشت از 31 سال از نبرد مستقیم دریادلان نیروی دریایی سپاه با اسکتبار جهانی، آنها هنوز از قایق های تندرو سپاه هراس دارند. زیراهی گفت: دشمن تقوا، شهادت طلبی، ایمان و اخلاص ملت ایران و نه سلاح و تجهیزات نظامی این ملت را نقطه قوت می داند. فرمانده منطقه دوم نیروی دریایی سپاه افزود: استکبار جهانی برای گرفتن این سرمایه های مردم ایران، برنامه ریزی می کند. وی گفت: گلباران محل شهادت شهید نادر مهدوی و هم رزمانش در 16مهر و برگزاری یادواره این شهیدان در بوشهر، خشت و روستای بحیری شهرستان دشتی در روزهای 17 و 18 مهر از جمله برنامه های ندسا به این مناسبت است. سردار شهید نادر مهدوی از شاخص ترین شهدای ضد آمریکایی است که با ناوگروه ذوالفقار کابوسی برای آمریکا در خلیج فارس بود. شهید مهدوی به عنوان فرمانده ناوگروه دریایی ذوالفقار، از زمان ورود آمریکایی ها به خلیج‌فارس تا زمان شهادت، لحظه ‌ای از نبرد بی‌ امان با این جنایتکاران دست برنداشت. 16 مهر سال 1366شهید مهدوی همراه با سرداران شهید غلامحسین توسلی، بیژن گرد، نصرالله شفیعی، آبسالانی، محمّدیها، مجید مبارکی شهدای نبرد مستقیم با آمریکا در خلیج فارس، برای انجام گشت زنی، با استفاده از 2 فروند قایق و ناوچه طارق به سمت جزیره فارسی حرکت کردند. پس از رسیدن به جزیره فارسی صدای انفجار مهیب ناشی از انهدام رادار پایگاه فرماندهی توسط بالگردهای آمریکایی را شنیدند و لحظاتی بعد، سردار شهید مهدوی و همرزمانش یک فروند بالگرد کبری MS6 متعلق به نیروهای آمریکایی را بالای سر خود دیدند. شهید مهدوی بلافاصله نیروهای تحت امر خود را برای انجام عملیات مقابله به مثل فرا خواند، هنوز دقایقی از انهدام رادار فرماندهی نگذشته بود که قایق حامل شهید آبسالان و شهید نصرالله شفیعی نیز هدف اصابت موشک آمریکایی ها قرار گرفت. موشک دیگری نیز توسط دشمن به سمت اعضای ناوگروه شلیک شد که به هدف اصابت نکرد و بالگردهای آمریکایی بشدت به طرف ناوچه طارق تیراندازی می کردند. سردار شهید مهدوی و یارانش، تصمیم گرفتند بالگردها را بزنند و پس از 15 دقیقه درگیری شدید، با استفاده از یک فروند موشک استینگر، یکی از این بالگردها را ساقط کردند. پس از اصابت موشک و آتش سوزی 2 قایق شهدای خلیج فارس تنها ناوچه طارق که سردار شهید مهدوی بر آن سوار بود، سالم مانده بود و نادر به اتفاق بیژن گرد هم به طرف بالگردهای آمریکایی در هوا شلیک می کردند و هم در پی گرفتن شهدا و زخمی ها از آب بودند پس از 20 دقیقه رزم جانانه زنده به چنگال دشمن می‌ افتند. پس از نبرد نابرابر نادر بر عرشه ناو جنگی یو اس اس چندلر آماج شکنجه‌ های وحشیانه دشمن قرار می‌ گیرد و سینه‌ اش با میخ های بلند آهنین سوراخ می‌ شود و بدین ترتیب مظلومانه به شهادت می‌ رسد. پس از گذشت 6 روز، پیکرهای مطهر شهدا و اسرا از مسقط پایتخت کشور عمان تحویل گرفته و از مرز هوایی وارد فرودگاه مهرآباد تهران شد. 6047/6045            "}