{"onTitr":"","titr":" روند فرزندخواندگی در ایلام 6 برابر شده است","describe":" ایلام - ایرنا - مدیرکل بهزیستی ایلام گفت: همکاری مطلوب مجموعه دادگستری ایلام موجب تسریع و تسهیل روند فرزندخواندگی در این استان شده بطوریکه سال گذشته تعداد ثبت فرزندخواندگی در ایلام 6 برابر افزایش یافت.", "text":"به گزارش ایرنا، زهرا همتی روز دوشنبه به مناسبت روز جهانی کودک در حاشیه بازدید معاون و جمعی از کارکنان دادگستری ایلام از شیرخوارگاه حضرت علی اصغر(ع) افزود: با توجه به اینکه کودکان این مرکز مسائل حقوقی خاصی دارند برای واگذاری آنها به عنوان فرزند خوانده نیازمند تعامل و همکاری خاص دستگاه قضایی هستیم.وی ادامه داد: خوشبختانه در سال های اخیر دادگستری استان با تعامل و همراهی مناسب با این اداره کل موجب شده تا روند فرزند خواندگی در استان تسریع و نسبت به سایر مناطق کشور وضعیت مطلوبی داشته باشیم.مدیرکل بهزیستی ایلام با بیان اینکه علت اصلی ارجاع کودکان به شیرخوارگاه این اداره کل بد سرپرستی و بی سرپرستی است، تاکید کرد: داشتن والدین یکی از ابتدایی ترین حقوق کودکان محسوب شده که در این زمینه بهزیستی در تلاش است به خانواده های متقاضی فرزندخوانده کودکان واجد شرایط را واگذار کند.همتی یکی از شروط دریافت فرزندخواندگی را ثبت یک سوم اموال به نام کودک فرزندخوانده عنوان کرد و گفت: اهتمام این اداره کل رعایت حقوق تمامی کودکان فرزندخوانده اعم از مادی، معنوی و ... است.وی با ذکر اینکه هم اینک هشت کودک در این مرکز نگهداری می شوند، اضافه کرد: این کودکان دختر و پسر بین یک تا 14 سال سن دارند.وی به وضعیت فرزندخواندگی در استان اشاره کرد و افزود: روند فرزندخواندگی در استان در چند سال اخیر افزایش چشمگیری داشته بطوریکه پارسال 17 کودک به خانواده های متقاضی سپرده شدند که نسبت به سال ماقبل آن حدود 6 برابر رشد داشته است.مدیرکل بهزیستی ایلام گفت: امسال نیز با هماهنگی از طریق بهزیستی کرمانشاه و هرمزگان هشت کودک به خانواده های متقاضی فرزندخوانده واگذار شده است.همتی از ثبت حدود 100 مورد تقاضای فرزندخواندگی در این اداره کل خبر داد و گفت: فرهنگ پذیرش فرزندخواندگی در استان در سال های اخیر نهادینه شده و زوج هایی که تاکنون قادر به بچه دار شدن نبوده اند، متقاضی گرفتن سرپرستی فرزند از بهزیستی هستند. همتی تاکید کرد: استقبال از فرزند خواندگی در استان تا حدی بوده که زوج های دارای فرزند و دختران مجرد بالای 30 سال که مشمول این قانون می شوند نیز اینک متقاضی فرزند خوانده از بهزیستی هستند. وی با بیان اینکه از سال 79 تاکنون در مجموع 65 کودک به خانواده های متقاضی فرزند خوانده سپرده شده و خوشبختانه همه آنها زندگی موفقی دارند، افزود: خانواده هایی که از نعمت فرزند محروم بوده با پذیرش فرزندخوانده کانون زندگی آنها گرم و هدفدار شده و بخش زیادی از نیازهای روانی آنها جبران می شود. به گفته مدیر کل بهزیستی ایلام با واگذاری کودکان بد سرپرست و بی سرپرست بعنوان فرزند خوانده به خانواده های متقاضی این کودکان کانون مناسبی برای رشد پیدا کرده و از طرفی از میزان وظایف مالی و غیر مالی دولت نیز تا حد زیادی کاسته می شود. همتی با بیان اینکه پیش از این تنها کودکان بی سرپرستی که فاقد پدر یا جد پدری بودند می توانستند بعنوان فرزند خوانده به خانواده های متقاضی سپرده شوند، گفت: بر اساس قانون جدید علاوه بر کودکان بی سرپرست، کودکان بد سرپرستی هم که والدین آنها به هر دلیل صلاحیت نگهداری فرزندان شان را نداشته باشندف مشمول قانون فرزند خواندگی خواهند شد. وی یادآور شد: فرزندان بی سرپرست و بد سرپرستی که بدلایل مختلف به شیرخوارگاه یا خانه کودک و نوجوان نگهداری می شوند، با شرایط لازم به خانواده های متقاضی سپرده می شوند. وی داشتن تمکن مالی مناسب، صلاحیت اخلاقی، عدم اعتیاد به مواد مخدر و گذشت پنج سال از زندگی مشترک را از جمله شرایط لازم خانواده ها برای دریافت فرزند خوانده از طریق بهزیستی اعلام کرد. 16 مهرماه در سالنامه رسمی کشور به عنوان روز جهانی کودک نامگذاری شده است.7171/6119            "}