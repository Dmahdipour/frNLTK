{"onTitr":"","titr":" عربستان در طرح انتقال گاز پاکستان سرمایه گذاری می کند","describe":" اسلام آباد - ایرنا - وزیر انرژی پاکستان گفت:اعضای هیات اقتصادی عربستان سعودی، موافقت خود را در سرمایه گذاری دو میلیارد دلاری در طرح خط لوله گاز شمال به جنوب پاکستان اعلام کرده است.", "text":"به گزارش شامگاه جمعه ایرنا از تارنمای خبری روزنامه پر تیراژ «داون» پاکستان، «غلام سرور خان» پس از پایان نشست دو جانبه با اعضای هیات عربستانی به خبرنگاران گفت:عربستان سعودی برای احداث پالایشگاه بزرگ در بندر گوادر و همچنین سرمایه گذاری در دیگر پروژه های انرژی بسیار جدی است. وی اضافه کرد:با تصویب اسناد سرمایه گذاری عربستان برای احداث پالایشگاه در شهر بندری گوادر در جنوب ایالت بلوچستان در کابینه دولت فدرال پاکستان، زمینه امضای یادداشت تفاهم با عربستان نیز هموار می شود. سرور خان ادامه داد:تا اواخر ماه میلادی جاری وزیر انرژی عربستان به اسلام آباد سفر می کند تا یادداشت تفاهم احداث پالایشگاه در بندر گوادر امضا شود. وزیر پاکستانی با بیان اینکه در مذاکرات با هیات عربستانی، از ریاض خواسته شده تا فروش نفت خام با تسهیلات مناسب به پاکستان را افزایش دهد، افزود:پس از تکمیل پالایشگاه در بندر گوادر، اسلام آباد می تواند روزانه 500 هزار بشکه نفت خام را به مواد پتروشیمی و بنزین و دیگر سوخت ها تبدیل کند. وی هزینه ساخت این پالایشگاه را هشت میلیارد و 900 میلیون دلار اعلام کرد و افزود:ساخت این پالایشگاه می تواند کمبودهای انرژی پاکستان را رفع کرده و به شکوفایی اقتصاد پاکستان کمک کند. به گزارش ایرنا از سوی دیگر «یاو جینگ»سفیر چین در پاکستان، روز چهارشنبه  با «مخدوم خسرو بختیار» وزیر طرح و توسعه پاکستان ملاقات کرد. وزیر پاکستانی در این دیدار ساخت پالایشگاه نفت در گوادر را در راستای طرح کریدور اقتصادی چین و پاکستان (سی - پک) خواند و گفت: پس از ساخت این پالایشگاه 18 میلیارد دلار از هزینه دولت برای واردات محصولات پتروشیمی کاهش خواهد یافت. وی اظهار کرد که تامین نیازمندی ها در حوزه مواد پتروشیمی از جمله بنزین و دیگر سوخت ها در داخل کشور می تواند به دولت پاکستان برای اقدامات دیگر آزادی عمل دهد. دو طرف همچنین درباره برنامه های دیدار عمران خان نخست وزیر پاکستان در سفر به چین به رایزنی پرداختند. به گزارش روزنامه داون پاکستان، یک مقام دولتی که در جریان گفت و گوهای مشترک بین مقامات پاکستانی و عربستانی قرار دارد نیز گفت که پاکستان از عربستان سعودی خواسته که در هشت یا 9 طرح کوچک زودبازده این کشور با هزینه یک تا دو میلیارد دلار سرمایه گذاری کند تا زمینه سرمایه گذاری های بزرگ فراهم شود. وی با اظهار خرسندی از دستاوردهای سفر هیات سرمایه گذاری و اقتصادی عربستان به پاکستان نیز گفت:توانسته ایم نظر آنها را درباره سرمایه گذاری در بیشتر پروژه ها جلب کنیم. این مقام که نامی از وی برده نشده است در ادامه به روزنامه داون پاکستان گفت:هیات عربستانی برای سرمایه گذاری در پروژه های گاز مایع اعلام آمادگی کرده است. اعضای هیات عربستانی که یکشنبه هفته جاری هشتم مهرماه وارد اسلام آباد شده اند، تا امروز سیزدهم مهرماه به مذاکرات با مقامات پاکستانی ادامه دادند.اعضای هیات عربستان سعودی به ریاست &#39;احمد حمید الغامدی&#39; مشاور امور انرژی صنایع و معادن ریاست هیات عربستان با مقامات پاکستانی در اسلام آباد گفت وگو و اعلام کرده اند که ریاض به اسلام آباد، نفت خام با بازپرداخت بلندمدت می فروشد. دولت پاکستان برای غلبه بر فشار کمبود منابع مالی از دولت عربستان خواستار خرید 100 تا 200 هزار بشکه نفت با بهره مند شدن از تسهیلات پرداخت بلندمدت شد. آساق**6125**1908            "}