{"onTitr":"","titr":" هزینه 26 میلیارد یورویی پدیده خشونت علیه زنان در ایتالیا","describe":" رم - ایرنا - پدیده خشونت علیه زنان درایتالیا موضوعی بوده که سالهاست مقامات این کشور را درگیر کرده است، اما مسئله مهم تر، 26 میلیارد یورو هزینه ای است که برای آن اختصاص می یابد.", "text":"به گزارش ایرنا، موسسه اروپایی برای برابری جنسی'Eige'و بخش فرصت های برابر نخست وزیری ایتالیا، روز دوشنبه در همایشی مشترک در رم اعلام کردند که پدیده خشونت علیه زنان در ایتالیا سالانه 26 میلیارد یورو هزینه برای کشور در بردارد. به عقیده این سازمان، خشونت علیه زنان در ایتالیا علاوه بر هزینه هنگفت اجتماعی و انسانی، یک هزینه عظیم برای کل کشور به همراه دارد که شامل هزینه های درمانی، قضایی و عدم بهره وری از کار زنان قربانی خشونت، می شود. نیمی از این هزینه برابر با 13 میلیارد یورو مربوط به خشونت اعمال شده از سوی همسران قربانیان می شود. ایتالیا در جدول طبقه بندی اروپایی از نظر خشونت علیه زنان، در رتبه 26 قرار دارد. 27 درصد ایتالیایی ها از سن 15 سالگی متحمل نوعی خشونت جسمی و یا جنسی می شوند. 15درصد از زنانی که متحمل این خشونت در یک سال اخیر شده اند، آن را پنهان نگهداشته و اعلام نمی کنند.هزینه ناشی از این پدیده در مجموع 28 کشور عضو اتحادیه اروپا نیز به 226 میلیارد یورو در سال می رسد که رقم بسیار زیادی است.بر اساس داده های پلیس ایتالیا، هر روز بطور متوسط 23مورد آزار و شکنجه، 28 مورد بدرفتاری، 16مورد ضرب وشتم و 9 مورد تجاوز جنسی به زنان در این کشور به ثبت می رسد.برای مبارزه با پدیده خشونت با زنان در ایتالیا، علاوه بر حفاظت ارائه شده توسط قانون که شامل هشدار و ممنوعیت نزدیک شدن تا حبس خانگی و حتی زندان می شود، پلیس نیز در زمینه جلوگیری از این موارد از طریق اطلاع رسانی و شناسایی نخستین رفتارهای خشن کار می کند. جرایم علیه زن ها با اینکه رو به کاهش است، اما بسیاری از موارد به پلیس اعلام نمی شود و پنهان می ماند و اغلب قربانیان این جرایم سکوت کرده و منزوی می شوند در حالی که مجرم مجازات نمی شود. حدود 7 میلیون زن در سنین 16 تا 70 سال در ایتالیا در طی زندگی خود دست کم یک بار متحمل خشونت جسمی و یا جنسی شده اند که 60 درصد از این موارد به دست همسر، نامزد و یا یکی از بستگان بوقوع پیوسته است. بر اساس داده های انجمن'Sos Stalking'در سال 2017 میلادی مجموعا 113 زن در ایتالیا به قتل رسیدند که 2 تن از آنها باردار بودند. در اکثر موارد قتل زنان به دست همسر و یا همسر سابق که نمی تواند جدایی را تحمل کند بوقوع پیوسته است. قتل زنان در محیط خانوادگی از 63 درصد در سال 2010 میلادی به 77 درصد در سال 2014 افزایش و سپس به 73.2 درصد در سال 2016 کاهش یافت. بیش از یک سوم زنانی که مورد خشونت همسر خود قرار می گیرند، مجروح شده و حدود 20 درصد نیز روانه بیمارستان می شوند. قطع رابطه، جدایی و طلاق از جمله زمینه های اصلی زن کشی در ایتالیا محسوب می شود. اروپام**461**3404            "}