{"onTitr":"","titr":" شمسایی: فوتسال ایران شایسته میزبانی جام جهانی است","describe":" تهران - ایرنا- کاپیتان سابق تیم ملی فوتسال کشورمان گفت: فوتسال ایران به عنوان قهرمان همیشگی آسیا شایسته گرفتن میزبانی جام جهانی 2020 است و در این راه امکانات لازم را هم در اختیار داریم.", "text":"«وحید شمسایی» روز سه شنبه در گفت وگو با خبرنگار ایرنا در خصوص شانس ایران برای گرفتن میزبانی جام جهانی 2020 اظهار داشت: گرفتن این میزبانی بزرگ برای هر کشوری نوعی اعتبار به همراه دارد و می توان از تبلیغات آن به بهترین شکل بهره برد. در مسابقات والیبال بارها و بارها توانستیم از میزبانی خود استفاده صحیحی داشته باشیم و قطعا در فوتسال نیز می توانیم این مهم را تکرار کنیم.وی ادامه داد: برای دولتمردان ما گرفتن میزبانی جام جهانی باید اهمیت داشته باشد و آنها باید بدانند امروز ورزش در سیاست تاثیرگذار است. آقای گل سابق فوتسال جهان گفت: چندین دوره به عنوان بازیکن در جام جهانی حضور پیدا کردم و کشورهای میزبان بر خلاف تصور به هیچ وجه امکانات فراتری نسبت به ما نداشتند. او تصریح کرد: کشور ما برای برگزاری جام جهانی فوتسال ورزشگاه های بسیار خوبی در اختیار دارد و در خصوص بحث حضور بانوان در ورزشگاه همانطور در والیبال و بسکتبال این مجوز داده شده در فوتسال نیز می توان آن را دریافت کرد. شمسایی اظهار داشت: با گرفتن این میزبانی اعتبار فوتسال خود را به شکل چشمگیری افزایش خواهیم داد و مطمئن باشید شانس ما از ژاپن کمتر نیست. کاپیتان اسبق تیم ملی فوتسال ایران گفت: ژاپن در سال 2020 میزبان المپیک است و به همین دلیل چنانچه مسئولان فدراسیون کشورمان کمی تلاش کنند، می توانند به آسانی آنها برای گرفتن میزبانی جام جهانی فوتسال کنار بگذارند. وی تصریح کرد: متاسفانه در روزهای اخیر اخباری از فوتسال می شنوم که بسیار ناراحت کننده است. برخی اخبار حاکی از آن است که به خاطر هزینه های بالا، احتمال لغو سفر به برزیل و بازی با تیم ملی این کشور وجود دارد. شمسایی تاکید کرد: متاسفانه زمان خودنمایی، همه به فوتسال می بالند و اگر امروز فدراسیونی 5 ستاره داریم به خاطر موفقیت های این رشته ورزشی است. با همه این افتخارات اگر سفر به برزیل لغو شود اصلا نمی توانیم برای آن توجیهی داشته باشیم. سرمربی سابق تیم فوتسال تاسیسات دریایی در خصوص کیفیت لیگ برتر نیز یادآور شد: یکسری از عوامل مانند حضور مربیان کاربلد و بازیکنان با کیفیت باعث جذابیت بیشتر مسابقات لیگ می شود اما امسال شرایط لیگ برتر فوتسال کاملا متفاوت است. وی تصریح کرد: امروز حدود 20 بازیکن با کیفیت فوتسال ایران در لیگ های چین، قرقیزستان، قزاقستان و تاجیکستان فعالیت می کنند که نبود آنها ضربه سنگینی به کیفیت مسابقات وارد کرده است. شمسایی خاطرنشان کرد: در کنار این مساله مربیان بسیار توانمند این رشته که باعث معرفی بزرگترین بازیکنان تاریخ فوتسال شده اند، هم خانه نشین هستند. وی در بخش دیگری از سخنان خود اظهار داشت: در ماه های اخیر تنها چیزی که در ایران ارزان شد فوتسال بود. جالب است بدانید در لیگ فوتسال حدود 300 نفر فعایت می کنند اما فقط 10 نفر آنها قرارداد مناسب بسته اند و این نشان از افت لیگ این رشته دارد. کاپیتان سابق تیم ملی فوتسال ایران اظهار داشت: همیشه در فوتسال به دنبال کارهای بزرگ بودم و برای همین حاضر نیستم با هر شرایطی در این رشته حضور داشته باشم. شیوه جدید باشگاه ها برای عقد قرارداد باعث افت و بیرون ماندن چهره های مطرح فوتسال شده است. وی افزود: روزگاری لیگ فوتسال ایران 6 مدعی جدی قهرمانی داشت و تا روز آخر مسابقات تیم قهرمان مشخص نبود اما امروز به راحتی می توان پیش بینی کرد که از میان گیتی پسند و مس یکی قهرمان خواهد شد. ورزشی **9118**1597            "}