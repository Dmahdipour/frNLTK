{"onTitr":"","titr":" 25 شکارچی متخلف در کاشان دستگیر شدند","describe":" کاشان- ایرنا- رئیس اداره حفاظت محیط زیست کاشان از شناسایی و دستگیری 25 نفر در این شهرستان به جرم شکار غیرمجاز در نیمه نخست سال جاری خبر داد.", "text":"حسین خادمی روز چهارشنبه به خبرنگار ایرنا گفت: دستگیری شکارچیان متخلف با 6 هزار نفر ساعت گشت و کنترل در منطقه های آزاد و حفاظت شده قمصر و برزک از سوی یگان حفاظت محیط زیست شهرستان کاشان انجام شد.وی افزود: 11 قبضه اسلحه مجاز و 2 قبضه اسلحه غیرمجاز به همراه تعدادی ادوات شکار و صید نیز از متخلفان کشف و توقیف شده است.شهرستان کاشان با مساحت هفت هزار و 800 کیلومترمربع دارای یک منطقه حفاظت شده (قمصر و برزک) به وسعت 60 هزار هکتار است که میزبان 20 گونه پستاندار، 15 گونه خزنده، 50 گونه پرنده و یک گونه دوزیست می باشد.رئیس اداره حفاظت محیط زیست کاشان در ادامه نیز به صدور 67 اخطاریه برای واحدهای صنعتی این شهرستان در نتیجه ایجاد آلودگی های زیست محیطی در 6 ماهه نخست سال جاری اشاره کرد.وی اضافه کرد: 189 واحد صنعتی در مجموع از ابتدای سال جاری بازرسی و پایش شدند که به 26 مورد نمونه برداری و یک مورد پلمب در نتیجه توجه نکردن به هشدار انجامید.کاشان با 2 شهرک و چهار ناحیه صنعتی و برخورداری از افزون بر یک هزار و 200 واحد تولیدی در فاصله 200 کیلومتری شمال اصفهان واقع است.6136/8123            "}