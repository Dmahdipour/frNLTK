{"onTitr":"","titr":" لزوم هدایت سرمایه های مردم به سمت تولید - فرزاد نویدی*","describe":" کرمانشاه - ایرنا- اقشاری از مردم سرمایه های کوچکی در اختیار دارند که به اذعان خودشان نمی دانند در کجا سرمایه گذاری کنند تا ارزش افزوده سرمایه های خود را افزایش دهند که در این موارد جا دارد دستگاه های متولی حوزه سرمایه گذاری به این موضوع ورود کنند.", "text":"این سرمایه ها که به اعتقاد برخی از صاحب نظران اقتصادی به آن سرمایه های سرگردان می گویند، منبع خوبی برای سرمایه گذاری های کوچک در بخش های مختلف است که با هدایت آن از سوی دستگاه های مرتبط از جمله وزارت تعاون و در قالب تشکیل شرکت های تعاونی می تواند به ایجاد اشتغال، کسب درآمد و رونق اقتصادی کشور کمک کند. یکی از مشکلاتی که در اقتصاد کشور ما هر از گاهی خود را نشان می دهد ، ورود سرمایه های سرگردان مردم به یکی از بخش های اقتصادی است. این سرمایه ها روزی به حوزه املاک سرازیر می شود و به افزایش قیمت زمین و مسکن منجر می شود و روزی هم سر از بازار خودرو در می آورد.همچنین شاهد ورود سرمایه های سرگردان مردم به بازار ارز، طلا و سکه نیز بوده و هستیم که منجر به بروز بحران هایی در این حوزه شده است.ورود این سرمایه ها که در صورت تجمیع رقم قابل توجهی خواهد بود، به حوزه تولید می تواند کشور را از بسیاری از مشکلات موجود در حوزه اقتصادی نجات دهد.کشور ما از بحران بیکاری و نبود شغل رنج می برد که تنها راهکار آن سرمایه گذاری بخش خصوصی است و چه کسی بهتر از خود مردم که وارد عرصه شوند و سکان تولید را در دست بگیرند.شرکت های تعاونی به دلیل ماهیت کار جمعی و حمایت هایی که از سوی دولت از آن می شود، می تواند سکان دار هدایت سرمایه های مردم به سمت تولید باشد.برخی از شرکت های تعاونی که در کشور و به صورت خانوادگی اداره می شود به خوبی جواب داده و می تواند الگوی برای دیگران باشد. دولت اکنون در قالب تسهیلات روستایی و عشایری کمک خوبی به مناطق کمتر برخوردار و محروم می کند که می توان از تسهیلات ارزان قیمت در این بخش نیز استفاده کرد.در برخی از استان های کمتر برخوردار کشور از جمله کرمانشاه که با نرخ 21 درصدی بیکاری رتبه اول کشور را در اختیار دارد، می توان سرمایه های در اختیار مردم را به سمت طرح های اشتغالزایی سوق داد. روستاهای استان کرمانشاه از گذشته منبع تولید انواع محصولات کشاورزی، دامی و باغداری بوده و اکنون نیز هستند و با راه اندازی صنایع تبدیلی در هر یک از این بخش ها و با استفاده از سرمایه خود مردم می توان شغل ایجاد کرد. جلوگیری از مهاجرت روستاییان به شهرها تنها از راه ایجاد فرصت های شغلی در این مناطق میسر است و در شرایطی که شغلی در روستا نباشد روستاییان حواشی شهرها را به ماندن در روستا ترجیح می دهند. دولت فرصت بسیار خوبی برای ایجاد اشتغال از طریق اعطای تسهیلات ارزان قیمت با دوره بازپرداخت طولانی مدت فراهم کرده که دستگاه های متولی اشتغال باید از این فرصت در راستای کاهش نرخ بیکاری در استان استفاده کنند.براساس اعلام سرپرست وزارت تعاون، کار و رفاه اجتماعی، دولت در بخش اشتغال روستایی 17 هزار میلیارد تومان و در قالب بند الف تبصره 18 (اعطای تسهیلات اشتغال در کارگروه اشتغال) نیز 60 هزار میلیارد تومان اعتبار اختصاص داده که به صورت تسهیلات به متقاضیان پرداخت می شود.کرمانشاه مزیت های فراوانی برای سرمایه گذاری در بخش های مختلف دارد که غیر از آب و خاک و نیروی کار فعال و علاقمند می توان از 2 مرز رسمی پرویزخان و خسروی در شهرستان قصرشیرین به عنوان دیگر مزیت بسیار خوب این استان نام برد که تولیدکنندگان می توانند از طریق این مرز اقدام به صادرات محصولات خود کنند. 3033/8068/1772*خبرنگار ایرنا            "}