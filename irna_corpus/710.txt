{"onTitr":"","titr":" موزه انگلیس به دلیل میزبانی مراسم سعودی مورد انتقاد قرارگرفت","describe":" لندن – ایرنا – درحالی ‌که انتقادها از دولت عربستان سعودی بر سر ناپدید شدن 'جمال خاشقچی' روزنامه‌ نگار منتقد عربستانی در ترکیه بالا گرفته است، نهادهای حقوق بشری در انگلیس 'موزه تاریخ طبیعت' این کشور را به دلیل میزبانی مراسم روز ملی عربستان به باد انتقاد گرفتند.", "text":"به گزارش ایرنا، دفتر انگلیس سازمان عفو بین‌الملل روز پنجشنبه با انتشار بیانیه‌ای خواستار پاسخ مقام‌های موزه شد. 'پلی تروسکات' از کارشناسان ارشد این نهادی حقوق بشری عنوان کرد : موزه تاریخ طبیعت بایستی با احتیاط بیشتری تسهیلات خود را در اختیار آن‌هایی قرار دهد که حقوق بشر را نقض می‌کنند. این موزه بایستی اطمینان حاصل کند که برای حفظ اعتبار خود، از طریق اعمال قوانین سخت‌گیرانه هیچ‌گونه وابستگی به جریانات منفی حقوق بشری ندارد.بر اساس گزارش‌ها، سفارت عربستان موزه تاریخ طبیعت انگلیس واقع در منطقه کنزینگتون را برای اجرای مراسم روز ملی عربستان اجاره کرده است.تروسکات در ادامه اظهارات خود افزود که مقام‌های دولت انگلیس نبایستی در این مراسم شرکت کنند 'مگر آنکه آمادگی برای مقابله با سرکوب گران حقوق بشر را داشته باشند.'هم‌زمان موسسه بحرینی حقوق و دمکراسی موسوم به «بِرد» که دفتر آن در انگلیس قرار دارد طی نامه‌ای خطاب به مسئولان موزه تاریخ طبیعت، خواستار لغو این مراسم شد. 'سید احمد الوداعی' مدیر این موسسه گفت: میزبانی سفارت عربستان در فاصله زمانی کمی پس ‌ازآنکه آن‌ها به قتل یک روزنامه‌نگار متهم هستند، اعتبار موزه را خدشه‌دار می‌کند.وی افزود: ادامه همکاری‌های با عربستان، با وجود چنین اخبار تکان ‌دهنده‌ای، آن‌ها را برای ادامه سیاست‌های سرکوبگرایانه جسورتر می‌کند. وقت آن رسیده که در مقابل چنین اقداماتی ایستادگی کنیم.جمال خاشقچی هفته گذشته برای ثبت و دریافت مدارک مربوط به ازدواجش به کنسولگری عربستان در استانبول رفت اما ازآنجا خارج نشده و هنوز خبری در مورد زنده‌ بودن وی وجود ندارد.بر اساس گزارش‌های منتشرشده، خاشقچی توسط 15 مأموری که در روز و ساعت حضور او در کنسولگری، از عربستان به استانبول رفته بودند، به قتل رسیده است و قاتلان نیز به کشور خود بازگشته‌اند. خاشقچی 59 ساله، بعد از انتخاب بن سلمان به‌عنوان ولیعهد عربستان، این کشور را ترک کرده و به آمریکا رفته بود. در تحولی دیگر، روزنامه «نیویورک‌تایمز» آمریکا اعلام کرده است که از کنفرانس «ابتکار سرمایه‌گذاری آینده» که قرار است با حمایت ولیعهد عربستان سعودی در ریاض برگزار شود پشتیبانی رسانه‌ای نخواهد کرد. بلومبرگ، فایننشال تایمز، سی.ان.بی.سی، سی.ان.ان از دیگر شرکای مطبوعاتی این کنفرانس که بانام 'داووس در صحرا' شناخته می‌شود، هستند.موسسه «بِرد» در همین پیوند گفته است: نیویورک‌تایمز حمایت خود از کنفرانس ریاض را قطع کرد. زمان آن رسیده که سایر رسانه‌ها نیز اقدام مشابهی را صورت دهند؛ چراکه حمله به یک روزنامه‌نگار، حمله به تمام روزنامه‌نگاران تلقی می‌شود.تونی بلر نخست‌وزیر پیشین انگلیس نیز که از طرفداران برنامه اصلاحات دولت عربستان به شمار می‌رود در اظهارنظری خواستار توضیح مقام‌های سعودی درباره سرنوشت خاشقچی شده است. او این حادثه را جدی خوانده است.وزیر امور خارجه انگلیس نیز دیروز در گفت‌وگو با همتای سعودی خود هشدار داد که لندن چنین جرائمی را جدی تلقی می‌کند و افزود: تداوم دوستی میان دو کشور به رعایت ارزش‌های مشترک بستگی دارد.اروپام ** هـ ن **1908            "}