{"onTitr":"","titr":" تصویب FATF عملکرد اقتصادی ایران را شفاف‌تر می کند","describe":" کرمانشاه - ایرنا - عضو اتاق بازرگانی، صنایع، معادن و کشاورزی ایران گفت: بدون شک، تصویب لایحه CFT و پیوستن به گروه ویژه اقدام مالی (FATF) نقش حائز اهمیتی در شفاف‌ تر شدن عملکرد اقتصادی ایران دارد.", "text":"به گزارش ایرنا به نقل از پایگاه خبری اتاق بازرگانی استان کرمانشاه، کیوان کاشفی روز سه شنبه اظهار داشت:  بدون شک مسئله FATF نباید به لحاظ اقتصادی این‌ قدر پیچیده می‌شد.وی با بیان اینکه FATF در چند ماه گذشته به یک مسئله حیاتی در اقتصاد کشور تبدیل و اظهارنظرهای متفاوتی در باره آن ابراز شد، افزود: بطوریکه برخی از اظهارنظرها این شائبه را ایجاد کرد که برخی از اهمیت پذیرش قوانین بین‌المللی در ارتباطات اقتصادی مطلع نیستند.رئیس اتاق بازرگانی کرمانشاه عنوان کرد: متأسفانه اشتباه در جایی رقم خورد که بعضی از مسائل تخصصی که باید در جلسات خصوصی بررسی شود به عرصه عام کشیده و همین باعث می‌شود تا هر کسی اجازه اظهارنظر در باره آن مساله تخصصی را به خود بدهد.کاشفی تصریح کرد: بدون شک، تصویب لایحه CFT و پیوستن به گروه ویژه اقدام مالی (FATF) نقش حائز اهمیتی در شفاف ‌تر شدن عملکرد اقتصادی ایران دارد و همین امر باعث خواهد شد تا اقبال کشورهای مختلف هم برای برقراری روابط اقتصادی با ایران بیشتر شود.وی افزود: در برهه‌ای که ایران به دلیل اعمال تحریم‌های آمریکا علیه ایران و فشار این کشور برای منزوی کردن کشورمان در عرصه اقتصاد و سیاست بیشتر و بیشتر می‌شود، عدم تصویب FATF بهانه‌ای برای اتحادیه اروپاست تا بدون اینکه مسئولیتی متوجه آنها باشد از وعده‌ها و تعهداتی که در قبال ایران و برجام داده‌اند، شانه خالی کنند.عضو اتاق بازرگانی ایران یادآور شد: اما تصور نمی‌کنم با جلسه هفته جاری مجلس و تصویب آخرین لایحه این کنوانسیون بین‌المللی، موضوع FATF تمام‌ شده باشد. از اینجای کار به بعد وظیفه نهادهای تخصصی از جمله اتاق بازرگانی، صنایع، معادن و کشاورزی ایران است تا از آثار و نتایجی که FTAF می‌تواند برای اقتصاد کشور داشته باشد، شفاف ‌سازی کنند.7445/8066            "}