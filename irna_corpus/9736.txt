{"onTitr":" آیت الله علوی گرگانی درنامه ای به رئیس جمهوری:    ","titr":" اقتصاد و معیشت از اولویت های زندگی مردم است","describe":" قم - ایرنا - آیت الله سید محمد علی علوی گرگانی از مراجع تقلید درنامه ای خطاب به رئیس جمهوری ، اقتصاد ، معیشت و حمایت از تولید کنندگان داخلی و بخش خصوصی را جزء اولویت های زندگی مردم و جوانان دانسته است.", "text":"به گزارش ایرنا، در نامه این مرجع تقلید به حجت الاسلام والمسلمین حسن روحانی که روز چهارشنبه در مرکز خبر حوزه منتشر شده آمده است:  تا دیر نشده و اعتماد مردم به طور کامل سلب نشده، با کمک گرفتن از کارشناسان دلسوز و متعهد و میدان دادن به جوانان نخبه و پرکار و انقلابی و خوش ‌ذوق اقدامی جدی و عملی برای کم کردن مشکلات مردم گرفته شود.دربخش دیگری ازاین نامه آمده است: همان‌گونه که حضرتعالی می‌دانید، مشکلات اقتصادی مردم به ‌واسطه رکود حاکم بر بازار و عدم فعالیت کامل واحدهای تولیدی همچنین برخی مشکلات بانکی و افزایش سالیانه مالیات و مسائل دیگر موجب سنگینی بر دوش مردم به خصوص قشر ضعیف و متوسط جامعه شده است. نامه ادامه یافته است: گر چه بخشی از این فشارها نیز ناشی از فشارهای بین‌المللی و تحریم‌های ناجوانمردانه است و همگان نیز اذعان به آن دارند، لکن این موضوع مسبوق به سابقه نیز بوده است و مردم آن را قبلا هم تجربه کرده‌اند.در این نامه تصریح شده است: امروز آنچه که بنده را نگران کرده و از آن احساس خطر می‌کنم، عدم توجه کافی به مقوله رفع نیاز قشرهای آسیب‌پذیر و عدم تحرک جدی مسئولان در این زمینه و یا بعضا اقدام های غیر مؤثر مسئولان در هر سه قوه است. آیت الله علوی گرگانی دراین نامه ادامه داده است: مساله قیمت ارز و سکه و افزایش غیرمنطقی و نامتعادل آن، همچنین کمبود برخی کالاها در پاره‌ای اوقات و عدم نظارت دقیق بر بازار و قیمت‌ها زندگی همه مردم را درگیر کرده است و حتی تولیدکنندگان محترم نیز از کمی تحرک در جبران آن شکایت دارند.وی در این نامه اظهار کرده است: طبیعی است که نمی‌توان برخی مشکلات را به طور سریع و ضرب‌الاجل حل نمود، لکن مردم باید احساس کنند که مسئولان اراده جدی برای حل مشکلات دارند و پرکار و خوش‌فکر هستند که این خود ایجاد نوعی اعتماد عمومی به مسئولان محترم در همه رده‌ها است.آیت الله علوی گرگانی از همه کارشناسان دلسوز و متعهد و رؤسای قوای دیگر نیز خواسته است تمام تلاش خود را برای کمک به دولت محترم به کار بسته تا با هم‌فکری و هماهنگی همدیگر و اتخاذ راهبردهای صحیح و عالمانه از این گذرگاه‌های سخت با توفیق الهی عبور کنیم. در ضمن از احزاب و جریان‌های سیاسی نیز خواسته است مناقشات سیاسی و حاشیه‌ای را کنار گذاشته و در خط مستقیم اسلام و انقلاب با تبعیت از رهنمودهای رهبر معظم انقلاب حرکت کرده و کمک دولت باشند و همگان در قوای سه‌گانه توکل به خدا را فراموش نکرده و به نیروهای مردمی به خصوص جوانان نخبه، خوب و فهیم این مرز و بوم اعتماد داشته باشند.وی در پایان ابراز امیدواری کرده است: خداوند شر دشمنان اسلام و انقلاب به خصوص استکبار جهانی را به خودشان برگرداند و فرج حقیقی را هر چه زودتر محقق بگرداند. 1175 / 6133/            "}