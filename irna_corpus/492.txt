{"onTitr":"","titr":" غیبت وزیر خارجه سعودی در پرونده خاشقچی","describe":" دوحه – ایرنا – کاربران فضای مجازی و شبکه های اجتماعی غیبت 'عادل الجبیر' وزیر امور خارجه عربستان در پرونده ربوده شدن و قتل احتمالی ' جمال خاشقچی' روزنامه نگار مخالف سعودی را به چالش کشیدند.", "text":"به گزارش روز جمعه ایرنا ، عادل الجبیر که به هر مناسبت و تنشی که کشورش در منطقه و جهان ایجاد می کرد ، اولین مقام سعودی بود که با اظهار نظر و صدور بیانیه های مطبوعاتی وارد موضوع می شد اکنون که کشورش وارد یک تنش جدی دیپلماتیک ناشی از ربوده شدن یک روزنامه نگار سرشناس شده ، خاموش مانده است .کاربران فضای مجازی و شبکه های اجتماعی با بیان اینکه بر اساس پروتکل های سیاسی بین المللی ، وزارت امور خارجه هر کشوری در قبال حوادث و اتفاقاتی که برای سفارت خانه ها یا کنسولگری های آن کشور در سایر دولت ها روی می دهد ، صلاحیت  و مسئولیت دارد ، از بیان حتی یک کلمه از سوی عادل الجبیر با وجود گذشت 10 روز از ماجرای ربوده شدن خاشقچی ابراز تعجب می کنند.در ماجرای ربوده شدن خاشقچی و مرگ احتمالی او تاکنون تنها 'محمد بن سلمان' ولیعهد و برادر او یعنی 'خالد بن سلمان' سفیر سعودی ها در آمریکا اظهار نظر کرده اند. مواضعی که نه تنها افکار عمومی را قانع نکرده بلکه به تردیدها درباره این پرونده پیچیده، افزوده است .سکوت الجبیر در حالی است که حتی همتای ترکیه ای او ' مولود چاووش اوغلو' هم در نشست خبری با خبرنگاران به موضوع وارد شده و ابراز امیدواری کرده است که بتواند با همکاری عربستان نکات تاریک این پرونده را روشن نمایند اما این سخنان هم با  واکنش وزیر امور خارجه عربستان مواجه نشد.برخی کاربران معتقدند که اساسا محمد بن سلمان اعتقادی به عادل الجبیر ندارد و اجازه ورود او به پرونده را نداده است و تلاش دارد با لابی های خود و برادرش در آمریکا موضوع را حل کند . عده ای حتی نوشتند که ولیعهد سعودی قصد دارد یکی از برادران خود را به جای عادل الجبیر به ترکیه بفرستد تا پرونده جمال خاشقچی را با طرف ترکیه ای حل و فصل نماید.اما مراجعه به حساب کاربری وزیر امور خارجه عربستان در توئیتر هم نشان می دهد که آخرین توئیت او مربوط به 24 سپتامبر ( دوم مهر ) یعنی حدود 18 روز پیش بوده است و این در حالی است که از آغاز پرونده خاشقچی تنها 10 روز می گذرد.خاشقچی 59 ساله که از جمله روزنامه‌نگاران شناخته‌شده و منتقد سیاست‌های عرستان است، سه شنبه 10 مهر برای کارهای اداری مربوط به ازدواج خود به ساختمان کنسولگری عربستان در استانبول مراجعه کرد و از آن زمان اطلاعی از او در دست نیست.برخی منابع غیررسمی اعلام کرده اند که ماموران سرویس امنیتی سعودی پس از شکنجه خاشقچی در کنسولگری عربستان، او را به قتل رسانده‌اند.بر اساس اخبار درز یافته ، وی توسط 15 ماموری که در روز و ساعت حضور او در کنسولگری، از عربستان به استانبول سفر کرده بودند، به قتل رسیده است.رسانه‌های ترک روز چهارشنبه اسامی این 15 تبعه عربستان را که پس از چند ساعت، خاک ترکیه را ترک کرده بودند، منتشر کردند.از سوی دیگر خبرگزاری رویترز روز چهارشنبه به نقل از یک منبع سعودی گزارش داد: سازمان اطلاعات انگلیس معتقد است که به خاشقچی در کنسولگری عربستان در ترکیه مواد مخدر خورانده که منجر به مرگ ناگهانی او شده است.*** جاستا و الجبیرکاربران عربستانی در فضای مجازی و شبکه های اجتماعی غیبت عادل الجبیر وزیر خارجه این کشور همزمان با تصویب 'قانون عدالت علیه حامیان تروریسم ' ( جاستا ) از سوی کنگره آمریکا را هم عجیب و غریب می دانند.قانون عدالت علیه حامیان تروریسم (جاستا) که توسط کنگره و با رای دو حزب ‏ایالات متحده آمریکا تصویب شد، به خانواده‌های ‏قربانیان حملات 11سپتامبر اجازه می دهد از دولت ‏سعودی شکایت کرده و غرامت دریافت کنند. ‏در حملات تروریستی 11سپتامبر 2001 در برج های دوقلوی شهر نیویورک و ساختمان پنتاگون در واشنگتن، نزدیک به سه هزار نفر کشته شدند. 19 ‏شهروند عربستان سعودی در این حملات دست داشتند. ‏این افراد از اعضای سازمان تروریستی القاعده بودند که ‏رهبری آن با اسامه بن لادن سرمایه‌دار سعودی پناه ‏گرفته در افغانستان بود.با وجود تایید این قانون، عادل الجبیر هیچ واکنشی به این مصوبه کنگره که می تواند دردسر تازه ای برای دولت این کشور به ویژه وزارت امور خارجه آن ایجاد کند ، نداده است .و این در حالی است که از زمان روی کار آمدن دونالد ترامپ رئیس جمهور کنونی آمریکا، عربستان بالغ بر 250 هزار دلار در هتل جدید ترامپ هزینه کرده است تا شاید او را از اجرای این قانون باز دارد . ریاض همچنین تحرکات گسترده‌ای را ضد جاستا انجام داده و کهنه سواران آمریکایی را برای سخنرانی ضد این قانون به کنگره آمریکا کشانده است.برخی کاربران در ادامه به عدم حضور وزیر امور خارجه در جریان دیدار اخیر سفرا و نمایندگان دیپلماتیک عربستان در خارج کشور هم اشاره کرده و آن را بی سابقه ارزیابی کرده اند.این کاربران در خصوص وضعیت عادل الجبیر سوالات متعددی را مطرح کرده اند : آیا اساسا وزیر خارجه از نشست مجمع عمومی سازمان ملل متحد به کشور بازگشت است یا او هم مخفی شده است ؟ شاید هم از سوی خانواده های قربانیان 11 سپتامبر دستگیر شده باشد؟خاورم**1508**1586            "}