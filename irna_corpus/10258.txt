{"onTitr":"","titr":" کلید طلایی دستیابی به موفقیت با برنامه ریزی و هدف گذاری","describe":" تهران- ایرنا- نهادینه شدن نشاط در میان افراد تاثیر بسزایی در سلامت روان، موفقیت فردی و جمعی و کاهش آسیب های اجتماعی دارد. در این میان برای دستیابی به این مهم باید مولفه هایی همچون تلاش هدفمند و برنامه ریزی مناسب مورد توجه قرار گیرد تا اینگونه جامعه در مسیر پویایی و شکوفایی حرکت کند و راه های رسیدن به موفقیت هموار شود.", "text":"به گزارش گروه اطلاع رسانی ایرنا، مقوله موفقیت از اهمیت زیادی در میان جوامع مختلف برخوردار است، به گونه ای که همگان برای برخورداری از آن اقدام به برنامه ریزی و تبیین خط مشی های گوناگون می کنند زیرا دستیابی به موفقیت و کسب احساس موفق بودن به راحتی امکان پذیر نیست و به تلاش های فراوانی نیاز دارد.  روش های مختلفی وجود دارد که با اتکا به آنها می توان شانس خود را برای موفق شدن افزایش داد. هر چقدر تصویری که افراد از موفقیت در ذهن خود می‌سازند، روشن‌تر باشد ادامه مسیر برای رسیدن به آن هم ساده‌تر می‌شود. همچنین فرد باید انگیزه سالم رسیدن به موفقیت را نیز در درون خود تقویت کند. تعیین هدف، برنامه‌ ریزی و تلاش بهترین راه برای به دست آوردن این مهم به شمار می رود. باید در نظر داشت که اهداف باید واقعی و قابل دستیابی باشند و بایستی به گونه ای تعیین شوند که با ظرفیت‌ها و توانایی‌های فرد تناسب داشته باشند زیرا تعیین آرمان های غیرمنطقی و بلندپروازانه ممکن است، باعث ناامیدی و شکست شوند. بر پایه دیدگاه روانشناسان؛ اگر انسان در راه کسب علم و دانش حتی از استعداد، هوش و حافظه مناسب و وسایل و امکانات کافی برای تحصیل برخوردار نباشد اما در این راه استقامت کند به موفقیت می رسد. در همین ارتباط کارشناسان مذهبی نیز معتقدند که قرآن کریم و پیامبر اکرم(ص) همواره مومنان را به استقامت توصیه کرده اند تا بتوانند با داشتن صبر و پشتکار به اهداف عالی در زندگی و به اعمالی که سعادت دنیوی و اخروی در پی دارد، دست یابند.پژوهشگر گروه اطلاع رسانی ایرنا در گفت وگو با «محمدرضا طاهری نژاد» روانشناس، مشاور و استاد دانشگاه راه های رسیدن به موفقیت در زندگی و اجتماع و عوامل موثر بر آن را بررسی کرد.  ** برخورداری از برنامه های کارآمد و صحیح برای رسیدن به موفقیتداشتن یک برنامه کارآمد و صحیح نخستین قدم برای استفاده بهینه از فرصت ها و اوقات زندگی است. در این میان آشنایی با اصول برنامه ریزی اساسی به منظور برخورداری از یک زندگی موفق ضروری به نظر می رسد و افراد باید با اصول و آسیب های آن آشنا باشند. همچنین برنامه ریزی مناسب نیاز به یک برنامه مکتوب دارد اما آمارها و پژوهش ها نشان می دهد که تعداد بسیار کمی از افراد برنامه های خود را روی کاغذ ثبت می‌کنند. شناسایی اهداف در 2 بخش کلی و جزیی از نخستین گام ها برای رسیدن به موفقیت به شمار می روند.  برای رسیدن به هدف دلیل انتخاب و چگونگی اجرای آن باید بررسی شود، این مساله از اهمیت ویژه ای برخوردار است زیرا تبیین هدف مهم تر از تعیین آن به شمار می رود، وقتی فرد چرایی کاری را پذیرفته باشد با چگونگی اجرای آن کنار خواهد آمد. ** تحقق برنامه ها و اهداف با فرصت یابی برنامه ریزی موفق زمانی حاصل می شود که ملزومات اجرای برنامه و امکانات لازم برای آن فراهم شود زیرا در صورت نبود آنها انجام دادن برنامه دشوار و گاهی غیر ممکن خواهد شد. افراد به طور معمول در تعیین هدف و حتی تبیین آن مشکلی ندارند اما چون تعیین زمان کافی برای رسیدن به هدف را به درستی در نظر نمی گیرند، به موفقیت نمی رسند. اهداف باید بر پایه اضطرار و اهمیت طبقه بندی شوند و با توانمندی های افراد تناسب داشته باشند زیرا در غیر این صورت برنامه موفقی نخواهد بود. ** تقویت روحیه انعطاف پذیری افراد باید روحیه انعطاف پذیری را تقویت کنند و آمادگی تغییر در برنامه ها را داشته باشند و از ایجاد تغییرات در برنامه ریزی، ناامید و ناراحت نشود. ارزیابی اینکه چه اندازه به هدف موردنظر نزدیک یا از آن فاصله گرفته شده است می تواند افراد را در رسیدن به موفقیت امیدوارتر کند. تلاش ناکافی و نداشتن پشتکار یکی از مسایلی است که باعث می شود برنامه ‌ریزی‌ها به سرانجام نرسد، افراد نباید به صِرف داشتن برنامه، توقع موفقیت داشته باشند. همچنین ناامیدی یکی دیگر از سر فصل های عدم موفقیت در کارها و برنامه های زندگی است. باید دانست در روزهای ابتدایی آغاز اجرای یک برنامه، امور به کندی پیش می رود اما افراد به مرور زمان به برنامه عادت و راه حل‌های بهتری برای اجرای آن پیدا می‌کنند. ** ارزش به معنای رسیدن به مقصدهنگامی که انسان قصد انجام کاری را می کند در واقع خواسته ای از زندگی دارد، ارزش به معنی رسیدن به مقصد و هدف است. هر فردی باید مقصد، ارزش و هدف خود را در زندگی تعریف کند تا بتواند برای دستیابی به هدف تلاش و همت مضاعف داشته باشد و اینگونه به هدف نهایی و احساس آرامش برسد. ترس از بزرگترین موانع موفقیت است زیرا پیشرفت افراد در زندگی را به شدت متوقف می کند. اگر هر رخداد و چالش به نظر افراد خطرناک بیاید، به تدریج موانع شکل می گیرند. در صورتی که انسان در زندگی به دنبال استانداردهای بالایی باشد به تدریج کمال گرایی را سرفصل کارهای خود قرار می دهد و به پیشرفت و نوآوری می رسد. متفاوت ‌اندیشی و داشتن نگرش مثبت نیز می تواند از جمله راه های رسیدن به موفقیت باشد که در پی آن نشاط اجتماعی نیز افزایش پیدا خواهد کرد و شادکامی ریشه‌دار خواهد شد. ایجاد امید و هیجان مثبت در جامعه، احساس شادکامی و لذت در زندگی شخصی و کاهش دغدغه‌ها و نگرانی، از جمله عوامل موفقیت است. همچنین داشتن ارتباطات اجتماعی سالم و گسترده با دیگران هم می‌تواند به نشاط اجتماعی منجر شود. افرادی که با دیگران تعامل بیشتری دارند و برای حضور بیشتر در اجتماع استقبال می‌کنند، از نشاط بالاتری نیز برخوردار هستند. تقویت معنویت و داشتن اعتقادات معنوی هم در افزایش نشاط اجتماعی، نقش فوق‌العاده‌ای دارد.  پژوهش**9117**2002**9131            "}