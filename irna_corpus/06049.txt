{"onTitr":"","titr":" بازدید از موزه های آذربایجان شرقی 10 درصد افزایش یافت","describe":" تبریز-ایرنا- رییس موزه های آذربایجان شرقی اعلام کرد: بازدید از موزه ها و اماکن تاریخی این استان طی تابستان گذشته نسبت به مدت مشابه پارسال 10 درصد افزایش داشت.", "text":"مهدی بزاز دست فروش روز یکشنبه در گفت وگو با خبرنگار ایرنا، مجموع بازدید از موزه ها و اماکن فوق را 326 هزار نفر اعلام کرد و افزود: رویداد بین المللی تبریز 2018 و تبلیغات رسانه ای پیرامون مزیت های گردشگری آذربایجان شرقی تاثیر بسزایی در رشد تعداد بازدید کنندگان از موزه ها و اماکن تاریخی آذربایجان شرقی داشته است.وی اظهار داشت: در این مدت به ترتیب کلیسای سنت استپانوس در شهرستان جلفا با 103 هزار نفر بازدید کننده در رتبه نخست، موزه قاجار در تبریز با 53 هزار نفر در رده دوم و موزه مشروطه در تبریز نیز با 43 هزار نفر بازدید کننده در رتبه سوم پربازدیدترین موزه ها و اماکن تاریخی آذربایجان شرقی قرار گرفتند.بزاز دست فروش ادامه داد: در این فهرست موزه آذربایجان در تبریز که دومین موزه مهم و تاریخی پس از تهران به شمار می رود، در رده چهارم پربازدید ترین ها قرار دارد.وی با بیان اینکه در حال حاضر تعداد 15 موزه در آذربایجان شرقی تحت مدیریت میراث فرهنگی، صنایع دستی و گردشگری است، ادامه داد: از این تعداد هفت موزه در تبریز، 2 موزه در مراغه، 2 موزه بناب و یک موزه در شهرستان های اهر، سراب و خامنه قرار دارند.بزاز دست فروش، برپایی نمایشگاه های مختلف در حوزه موزه داری و نمایش آثار تاریخی، هنری و نفیس در محل موزه قاجار، خانه شیخ محمد خیابانی و نیز برگزاری همایش سالگرد انقلاب مشروطیت در خانه - موزه «مشروطه» را از جمله فعالیت های اداره موزه های آذربایجان شرقی برای جلب و جذب گردشگران طی تابستان گذشته بیان کرد.وی توسعه موزه داری خصوصی را از دیگر برنامه های اولویت دار میراث فرهنگی، صنایع دستی و گردشگری آذربایجان شرقی اعلام و اضافه کرد: در این راستا اداره موزه های استان آماده همه گونه همکاری و تعامل نزدیک با مجموعه داران استان است تا مراحل اداری تجهیز و راه اندازی موزه های خصوصی فراهم شود.بزاز دست فروش از مجموعه داران استان درخواست کرد تا برای راه اندازی موزه های تخصصی به نام خود برای اخذ مجوزهای لازم اقدام کنند.3038/518            "}