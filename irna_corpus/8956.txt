{"onTitr":" رئیس سازمان صنعت استان تهران:    ","titr":" بهای کالاها با افت نرخ ارز به مرور کاهش می یابد","describe":" تهران- ایرنا- رئیس سازمان صنعت، معدن و تجارت استان تهران با بیان اینکه ظرفیت و کششی دیگر برای افزایش قیمت کالاها در جامعه وجود ندارد تصریح کرد: بهای کالاهای مصرفی به دنبال افت و منطقی شدن نرخ ارز به مرور کاهش می یابد.", "text":"یدالله صادقی روز پنجشنبه در گفت و گو با خبرنگار ایرنا با اشاره به اینکه اقتصاد ایران توانایی های خوبی برای عبور از مقطع فعلی دارد افزود: کاملا مشخص بود که رشد دلار تا قیمت 19 هزار تومان حباب است و قیمت دلار با توجه به ظرفیت های اقتصادی کشور دچار ریزش شد. وی اظهارداشت: نرخ ارز پس از رشد اولیه تاثیر تورمی خود را روی کالاها گذاشت و رشد آن از قیمت 9 هزار تا 19 هزار تومان دیگر (بر قیمت ها) تاثیری نداشت و عملا دیگر ظرفیت و کششی برای افزایش قیمت در جامعه وجود ندارد و مصرف کننده استقبال نمی کند. صادقی تاکید کرد: این درحالی است که 97 درصد نیازهای ارزی بازار از طریق ارز مرجع یا سامانه نیما تامین می شود و تنها سه درصد نیازهای بازار از طریق بازار آزاد و روز دلار تامین می شود که تاثیر چندانی روی قیمت نهایی کالاها نخواهد گذاشت. به گزارش ایرنا طی روزهای گذشته قیمت ارز کاهش بسیاری یافت و مسئولان اعلام کردند که بانک ها نیز ارزهای شهروندان (خانگی) را می خرند.طی چندروز گذشته تشکیل صف های طولانی شهروندان برای فروش ارزهای خانگی در نقاط مختلف بویژه خیابان فردوسی مقابل صرافی ها خبرساز شده بود.رئیس سازمان صنعت، معدن و تجارت استان تهران همچنین در ادامه گفت وگو با خبرنگار ایرنا با بیان اینکه ظرفیت های اقتصادی اجازه رشد بیش از حد نرخ دلار را مگر در شرایط روانی و سیاسی خاص نمی دهد اظهارداشت: قیمت منطقی و علمی دلار در ایران بین 6 هزار و 500 تا 7 هزار تومان است و اگر بیشتر از این باشد حبابی و مقطعی است. وی گفت: رشد حبابی و مقطعی دلار نه علمی و نه ناشی از مولفه های اقتصادی و صرفا تحت تاثیر جنگ روانی و شرایط ناشی از تحریم است و مردم نباید نگران باشند و با هجوم برای خرید دلار وضع را بدتر کنند. صادقی گفت: نرخ ارز فعلی در کشور تابعی از میانگین نرخ تورم داخلی و نرخ تورم بین المللی در پنج سال اخیر است و حداکثر 50 درصد بیشتر از نرخ فعلی ارز مرجع خواهد بود؛ اگر رشد بیشتری داشته باشد حتما حبابی است و دوامی نخواهد داشت. این مقام مسئول در ادامه با اشاره به تدابیر دولت به منظور تامین مواد اولیه واحدهای تولیدی تشریح کرد: وزارت صنعت، معدن و تجارت با ایجاد سامانه بهین یاب ( http://www.behinyab.ir/) نظام توزیع مواد اولیه بین تولید کنندگان و صنعتگران داخلی را بازمهندسی کرد.وی افزود: متقاضیان مواد اولیه با مراجعه و ثبت نام در این سایت می توانند پس از اخذ تاییدیه وزارت صنعت وارد بورس کالا شوند. صادقی گفت: به طور مثال صنایع پایین دستی شرکت های پتروشیمی که مواد اولیه خود را از این شرکت ها دریافت می کنند با مراجعه به سایت و از طریق بورس کالا و دریافت تاییدیه وزارت صنعت و کد انحصاری مواد اولیه خود را دریافت می کنند و مشکلی در این زمینه وجود ندارد. رئیس سازمان صنعت، معدن و تجارت استان تهران افزود: یکی از مشکلاتی که در این مسیر وجود داشت فاصله قیمتی صادرات و عرضه داخلی مواد اولیه شرکت های پتروشیمی بود که با متعادل سازی قیمت صادرات و عرضه داخلی این محصولات، شرکت های پتروشیمی برای عرضه به مصرف کنندگان داخلی این مواد ترغیب شده اند. به گزارش ایرنا تهیه مواد اولیه واحدهای تولیدی از جمله مشکلات کارخانه ها طی چند ماه اخیر اعلام شده بود که با برنامه ریزی دولت از طریق سامانه بهین یاب امکان عرضه این مواد با قیمت مناسب فراهم شد.تهرام/6139/ 1008            "}