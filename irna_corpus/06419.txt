{"onTitr":" در چهارمحال و بختیاری    ","titr":" 313 میلیارد ریال به خسارت دیدگان سیل و زلزله اختصاص یافت","describe":" شهرکرد- ایرنا- مدیرکل دفتر مدیریت بحران استانداری چهارمحال و بختیاری گفت: 313 میلیارد و 690 میلیون ریال تسهیلات یارانه دار به خسارت دیدگان سیل و زلزله این استان در نیمه نخست امسال اختصاص یافت.", "text":"ستار فرهادی روز یکشنبه در گفت و گو با خبرنگار ایرنا تاکید کرد: این میزان تسهیلات طبق مصوبه دولت در 22 شهریور 1397 و با کارمزد 4 درصد برای بازسازی و تعمیر اماکن مسکونی و تامین لوازم معیشتی خسارت دیدگان چهارمحال وبختیاری اختصاص یافته است.وی افزود: همچنین 60 میلیارد و 329 میلیون ریال کمک بلاعوض برای اماکن مسکونی خسارت دیده و تامین لوازم معیشتی خسارت دیدگان حوادث غیرمترقبه چهارمحال و بختیاری اختصاص داده شد.فرهادی تصریح کرد: بازپرداخت تسهیلات اختصاص یافته به خسارت دیدگان چهارمحال وبختیاری بین 5 تا 15 سال است.وی یادآور شد: آسیب دیدگان ناشی از حوادث غیرمترقبه در مناطق مختلف چهارمحال و بختیاری برای بهره مندی از این تسهیلات باید به بنیاد مسکن انقلاب اسلامی شهرستان های استان مراجعه و نسبت به تکمیل پرونده اقدام کنند.به گزارش ایرنا، امسال 100 میلیارد ریال از محل اعتبارات تملک دارایی های سرمایه ای برای بازسازی تاسیسات زیربنایی آسیب دیده چهارمحال و بختیاری در حوادث غیرمترقبه اختصاص یافت.چهارمحال و بختیاری از استان های زلزله خیز کشور است که در معرض حوادث غیرمترقبه شامل سیل، زمین لرزه، طوفان و رانش زمین قرار دارد.7362/2097            "}