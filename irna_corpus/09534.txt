{"onTitr":" معاون دادگستری خوزستان:    ","titr":" فرهنگ حقوقی در خوزستان باید تقویت شود","describe":" اهواز - ایرنا - معاون اجتماعی و پیشگیری از وقوع جرم دادگستری خوزستان گفت: فرهنگ حقوقی در خوزستان ضعیف است که اگر به کمک همه دستگاه ها بر این ضعف غلبه کنیم بسیاری از مشکلات پیش روی مردم برطرف می شود.", "text":"به گزارش روز چهارشنبه ایرنا از روابط عمومی دادگستری خوزستان حجت الاسلام عبدالحمید امانت بهبهانی در نشست کارگروه فرهنگی اجتماعی معاونت اجتماعی و پیشگیری از وقوع جرم خوزستان افزود:باید همه کمک کنند تا فرهنگ حقوقی مردم بالا رود که در این خصوص رسانه ها که از اقبال خوبی نزد افکار عمومی برخوردار هستند می توانند کمک حال خوبی باشند.وی در ادامه به شاخص های امنیتی در خوزستان اشاره کرد و گفت:امنیت نسبی است و این در مورد پیشرفته ترین کشورها نیز مصداق دارد اما می توان با تقویت سایر ظرفیت ها، به ارتقای امنیت کمک کرد.حجت الاسلام امانت بهبهانی افزود: فرصت های زیادی درخوزستان وجود دارد که باید برای استفاده از آن برنامه ریزی و تلاش شود تا جوانان این استان از آسیب های اجتماعی و جرائم دور بمانند.معاون اجتماعی و پیشگیری از وقوع جرم دادگستری خوزستان ادامه داد: پیشگیری امری فراقوه ای است و قوه قضاییه تنها مدیریت آن را به عهده دارد؛ سایر دستگاه ها هرکدام باید بنا بر وظایفی که به عهده دارند به این مسئولیت خود عمل کنند.وی با تاکید بر اهمیت مجازات های جایگزین حبس گفت: برخی از مجرمان می توانند بیرون از زندان و با خدمت اجباری در یک دستگاه، بیشتر به جامعه به ویژه در مناطق محروم کمک کنند ضمن این که به این صورت می توانند سرپرستی خانواده خود را نیز به عهده داشته باشند اما برخی دستگاه ها درخوزستان هنوز قواعد این کار را نمی دانند که نیاز است تا کارگاه های آموزشی و توجیهی در این خصوص برگزار شود.حجت الاسلام امانت بهبهانی ادامه داد: در کشورهای اروپایی که پیشگیری سابقه ای کهن و قدیمی دارد دعاوی مردمی در محاکم قضایی رسیدگی نمی شود بلکه رسیدگی به آن به نهادهای داوری و یا اتاق اصناف ارجاع می شود که این نمونه های موفق باید در ایران نیز الگوسازی شود.وی در ادامه با تسلیت شهادت جمعی از مردم اهوز در حادثه تروریستی 31 شهریور امسال، این اقدام تروریستی را رذیلانه ترین عملیات تروریست ها در سال های اخیر در خوزستان بیان کرد و گفت: این اقدام جنون آمیز تروریستی قلوب همه مسلمانان را جریحه دار کرد.وی گفت:از همه نیروهای شجاع سپاه پاسداران، ارتش، بسیج مستضعفین و نیروی انتظامی و همچنین سربازان گمنان امام زمان (عج) که در روز حادثه و پس از آن برای نجات مردم و شناسایی و دستگیری سایر عوامل این حادثه نقش داشتند، قدردانی می شود.معاون اجتماعی و پیشگیری از وقوع جرم دادگستری خوزستان افزود: افرادی که دست به این جنایت پلید زدند دین نداشتند همان طور که هیچ کدام از گروه های وهابی، پیرو چهار مذهب اهل تسنن نیستند.وی گفت:تجزیه طلبی در هر حکومتی محکوم است و ما با تقویت همه بخش های جامعه به ویژه فرهنگ سازی صحیح، نباید اجازه دهیم دشمنان نظام جمهوری اسلامی جوانان ما را با وعده های واهی به این سمت و سو هدایت کنند.6065/ 6037            "}