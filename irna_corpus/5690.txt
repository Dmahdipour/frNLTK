{"onTitr":"","titr":" طرح هادی 95 درصد روستاهای استان تهران تهیه شده است","describe":" تهران – ایرنا – معاون عمران روستایی اداره کل بنیاد مسکن انقلاب اسلامی استان تهران گفت: این استان 530 روستای بالای 20 خانوار دارد که برای 95 درصد آنها طرح هادی تهیه شده است.", "text":"علی خوئینی روز یکشنبه همزمان با روز روستا و عشایر (15 مهر) در گفت و گو با خبرنگار ایرنا افزود: تهران 756 روستا با سکنه دارد که 530 پارچه از آنها بالای 20 خانوار به شمار می آیند.وی یادآورشد: طرح های هادی تهیه شده برای روستاها قرار است در افق 10 ساله اجرا شود.خوئینی اظهارداشت: بنیاد مسکن متولی اصلی و دستگاه تخصصی عرصه عمران و آبادانی روستاهاست و به عنوان بازوی اجرایی توانمندی در زمینه تهیه و اجرای طرح های هادی، اصلاح هندسی و بهسازی معابر درون روستایی و صدور اسناد زمین های روستایی شناخته می شود.معاون عمران روستایی اداره کل بنیاد مسکن انقلاب اسلامی استان تهران گفت: تاکنون حداقل یک مرحله طرح هادی و بهسازی معابر 340 روستای بالای 20 خانوار این استان برای هدایت آب های سطحی و ارتقای بهداشت محیط آنها اجرا شده است. وی به منابع مالی این طرح ها اشاره و اضافه کرد: در پایان سال مالی منتهی به 31 شهریور امسال، طرح هادی در 69 روستا با یکهزار و 600 میلیارد ریال اعتبار با مشارکت نهادهای محلی اجرا شده است.این مسئول بنیاد مسکن همچنین خاطرنشان کرد: درزمینه صدور اسناد املاک و زمین های روستایی تاکنون بیش از 90 هزار جلد سند برای زمین های روستایی و نیز در شهرهای زیر 25 هزار نفر صادر و تحویل مالکان شده است.خوئینی ادامه داد: صدور این اسناد در کاهش نزاع های ملکی، ارزش افزوده املاک و برای استفاده به عنوان وثیقه های تسهیلات بانکی کمک شایان توجهی به روستاییان می کند.معاون عمران روستایی اداره کل بنیاد مسکن انقلاب اسلامی استان تهران افزود: طرح صدور اسناد املاک و زمین های روستایی همانند سایر ماموریت های بنیاد مسکن در عرصه عمران روستایی در دست اجراست و واجدان شرایط می توانند برای برخورداری از مزایای آن به واحدهای شهرستانی این بنیاد مراجعه کنند.خوئینی همچنین بیان کرد: در 64 روستای استان تهران از محل قیر یارانه ای در اختیار بنیاد مسکن قرار گرفته که  437 هزار متر مربع در بیش از 54 کیلومتر مسیرهای دسترسی آسفالت ریزی شده است.معاون عمران روستایی بنیاد مسکن استان تهران گفت: از منابع مالی سال 96 در 127 روستا پروژه عمرانی در زمینه بهسازی معبر و اصلاح شبکه اجرا شده و برای سال 97 از مجموع منابع مختلف بیش از 220 میلیارد ریال برای تهیه، بازنگری و اجرای طرح های هادیی در نظر گرفته شده است.وی افزود: توسعه ملی در گرو پیشرفت روستاهاست و از همین رو هم برنامه های قابل توجهی در سند توسعه پنجم و ششم کشور برای این منظور پیش بینی شده است.خوئینی تاکید کرد: اهمیت توجه به توسعه روستاها از نظر سیاسی اجتماعی، اقتصادی و فنی بر صاحبنظران، مدیران ارشد و برنامه ریزان و همه دست اندرکاران این عرصه روشن و واضح است.معاون عمرانی روستایی بنیاد مسکن استان تهران گفت: توجه به توسعه اموری از قبیل کشاورزی، دامداری، صنایع دستی و گردشگری روستایی نه فقط موجب تثبیت جمعیت در روستاها و افزایش اشتغال و درآمد آنان می شود بلکه با تشویق مهاجرت معکوس از شهرها به روستا و با بهره گیری از ارزش های تشویقی منطقی و سودمند مسیر توسعه پایدار نیز تسهیل خواهد شد.تهرام/3001/ 1008            "}