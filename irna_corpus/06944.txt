{"onTitr":"","titr":" شوک مازندرانی ها به کودک آزاری","describe":" ساری- ایرنا- قتل کودک چهارساله در قائمشهر به علت کودک آزاری اگر چه شوک بزرگی برای شهروندان این خطه بود، ولی داده های آماری معاونت اجتماعی بهزیستی استان نشان می دهد خانواده های مازنی نسبت به این موضوع وسواس ویژه ای دارند و تنها در سال جاری شوک بزرگی به این پدیده وارد کردند.", "text":"به گزارش خبرنگار ایرنا، آمارها حاکی است که خانواده های مازندرانی بیشتر از میانگین کشوری به پدیده کودک آزاری واکنش نشان داده و هرگونه مورد مشکوکی در این زمینه را به مراجع رسمی گزارش می کنند.بر اساس این داده ها، تنها در 6 ماهه سال جاری 280 مورد کودک آزاری به اورژانس های اجتماعی مازندران گزارش شده که تنها 72 مورد از این تعداد معادل حدود 40 درصد پس از بررسی های کارشناسی مصداق کودک آزاری تشخیص داده شد.همچنین میزان گزارش دهی از کودک آزاری به اورژانس های اجتماعی مازندران هم امسال دستکم 40 درصد نسبت به مدت مشابه سال گذشته افزایش داشته است.معاون اجتماعی بهزیستی مازندران در اینی باره به خبرنگار ایرنا گفت: در 6 ماه نخست امسال شهروندان مازندرانی 280 مورد کودک آزاری را به اورژانس اجتماعی استان گزارش کردند که نسبت به سال گذشته 40 درصد رشد داشته که این نتیجه آگاه سازی جامعه و راه اندازی اورژانس های اجتماعی است.وحید حسین زاده روز شنبه در گفت و گو با خبرنگاران افزود: از مجموع اطلاع رسانی نسبت به کودک آزاری به اورژانس اجتماعی سراسر مازندران ثابت شد که تنها 72 مورد مصداق این پدیده بوده و بقیه کودک آزاری محسوب نمی شد ولی شهروندان با توجه به اهمیت موضوع و احتمال آزار رسیدن به کودک ، آنها را به اورژانس های اجتماعی گزارش کردند.وی ادامه داد: از 72 مورد مصداق کودک آزاری در نیمه اول امسال که پس از مداخله اورژانس اجتماعی بهزیستی به اثبات رسید، 37 پرونده مربوط به دختران و 35 مورد هم مربوط به پسران بود.معاون اجتماعی بهزیستی مازندران بیشترین نوع آزار رساندن در این موارد را جسمی عنوان کرد و گفت: 31 پرونده کودک آزاری مربوط به آزار جسمی، هفت مورد آزار جنسی، 9 مورد آزار روانی و عاطفی، 21 مورد غفلت و چهار مورد هم آزار جنسی و جسمی به صورت توامان بوده است.حسینی توضیح داد: بیشترین پرونده کودک آزاری سال جاری مربوط به گروه سنی 8 تا 10 سال با 21 مورد بود و پس از آن هم سنین 5 تا 7 سال با 16 مورد و زیر پنج سال هم 12 مورد بوده است.وی با اعلام این که کودک آزاری انواع مختلفی دارد اما مهم ترین نوع آن که در جامعه به صورت پنهان وجود دارد که مورد غفلت قرار می گیرد، گفت: تبعیض قایل شدن میان کودکان، اجبار بچه ها به تحصیل در رشته یا مدرسه ای خاص، تحریم بچه ها از امکانات روز جامعه، تشدید فضای امنیتی که برای بچه ها در سطح جامعه ایجاد می شود از جمله موارد کودک آزاری پنهان است که مورد غفلت قرار می گیرد.حسینی به راه اندازی کمپین مبارزه با کودک آزاری از 2 سال پیش در استان اشاره کرد و افزود: امسال نیز به منظور آگاهسازی خانواده ها و جامعه از ابعاد و چهره های پنهان کودک آزاری این کمپین در آبان ماه شروع خواهد شد.وی گفت: همچنین طرحی به نام ' همیار اجتماعی ' در مهدهای کودک اجرا می شود که طی آن کودکان علاوه بر فراگیری رفتارهای اجتماعی درست، توانمندسازی برای تذکر دادن به پدر و مادر، با چگونگی تماس برقرار کردن با شماره تلفن گویای 123 و گزارش دادن مورد کودک آزاری به اورژانس اجتماعی آشنا می شوند.استان مازندران دارای 18 مرکز اورژانس اجتماعی است که با شماره 123 به صورت شبانه روزی فعال و پاسخ گوی مراجعین است. چهارشنبه گذشته دختر بچه چهار ساله قائمشهری به نام ' ترنم ' بر اثر ضرب و شتم والدین به قتل رسید که بلافاصله موضوع به مراجع ذیربط از جمله نیروی انتظامی ، اورژانس اجتماعی بهزیستی و پزشکی قانونی گزارش شد.بررسی های پزشکی قانونی مازندران نشان داد که این کودک بی دفاع بر اثر ضرب و شتم به قتل رسید و به دنبال آن با تشکیل پرونده مادر کودک به همراه مردی که مسبب این کار بود دستگیر شدند.گفته می شود مرد دستگیر شده پدر کودک نیست و مادر کودک هم مطلقه بوده است.مرگ ترنم نخستین مورد کودک آزاری منجر به مرگ در مازندران طی سال های اخیر بود که مردم این استان را در شوک فرو برد.بر اساس آمار بهزیستی مازندران، پارسال 450 مورد کودک آزاری به اورژانس های اجتماعی استان گزارش شد و 170 کودک در این میان به عنوان قربانیان کودک آزاری مشاوره روان شناسی دریافت کردند.  7335/1654            "}