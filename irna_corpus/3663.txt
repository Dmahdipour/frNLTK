{"onTitr":"","titr":" میزان آلودگی صوتی در مشهد بیشتر از حد استاندارد است","describe":" مشهد- ایرنا- معاون خدمات و محیط زیست شهرداری مشهد گفت: میانگین آلودگی صوتی در مشهد 75 دسی بل، حد استاندارد آن 50 دسی بل می باشد لذا این میزان در مشهد 25 دسی بل بیشتر از میزان استاندارد آلودگی صوتی است.", "text":"خلیل الله کاظمی روز سه شنبه در مراسم بهره برداری از تجهیزات و پایگاههای محیط زیست شهری در مشهد افزود: هدف مدیریت شهری در مشهد رصد تمام آلاینده های سطح شهر و برنامه ریزی ویژه برای حذف آن است. آلودگی هوا از مهمترین نوع آلودگیهای زیست محیطی است ولی آلودگی صوتی نیز در مشهد وضعیت خوبی ندارد. وی ادامه داد: در مرکز پایش زیست محیطی شهرداری مشهد بنا بر آن است که علاوه بر سنجش آلودگی هوا، آلودگیهای صوتی و آلودگی الکترومغناطیسی نیز رصد و اندازه گیری می شود.معاون خدمات و محیط زیست شهرداری مشهد همچنین گفت: از ابتدای امسال تاکنون وضعیت آلودگی هوا در این شهر نسبت به مدت مشابه پارسال بهتر بوده بطوری که شهروندان مشهدی در این مدت  19 روز هوای پاک تنفس کرده اند. که پارسال این رقم هشت روز بود. وی افزود: در حوزه الکترومغناطیسی و امواج الکترونیکی نیز میزان این امواج در کلانشهر مشهد 2.5 ولت بر متر است که رقم خوبی می باشد. استاندارد این شاخص تا 28 ولت بر متر تعریف شده است. کاظمی ادامه داد: محیط زیست از اساسی ترین موضوعاتی است که در قالب آن برای سلامت شهروندان برنامه ریزی شده و در این راستا امروز تجهیزات و پایگاههای محیط زیست شهری توسط شهرداری مشهد راه اندازی شد.وی گفت: پنج ایستگاه اندازه گیری شدت صوت در معابر هسته شهر و کریدور پرواز، 10 ایستگاه هواشناسی در مناطق مختلف مشهد، 10 ایستگاه سنجش آنلاین اشعه یو.وی، 10 دستگاه پرتابل سنجش آلاینده بو و گاز، دو گشت کنترل آلاینده های زیست محیطی ویژه خودروهای سنگین و اتوبوس در مشهد، پنج نمایشگر اطلاع رسانی کیفیت هوا، دو دستگاه پرتابل سنجش خروجی دودکش کارخانه ها و ایستگاه سنجش امواج الکترومغناطیسی تجهیزاتی است که امروز با هزینه 70 میلیارد ریال در مشهد بهره برداری شدند. معان خدمات و محیط زیست شهرداری مشهد افزود: برنامه های سلامت شهروندان جزو سیاستهای ضروری شهرداری می باشد لذا نیاز است از اهرمهای قانونی استفاده کرد. در این راستا می کوشیم مرکز پایش آلاینده های زیست محیطی شهرداری مشهد که مدتهاست فعال شده به تجهیزات مدرن مجهز شود.رئیس کمیسیون فنی و عمران شورای اسلامی شهر مشهد نیز در این مراسم گفت: شهر هوشمند مصداقهای مختلفی دارد و باید شهر هوشمند در حوزه های مختلف برای مردم ملموستر شود.محمدهادی مهدی نیا افزود: حوزه خدمات شهری نیز از مصداقهای شهر هوشمند است و هوشمندسازی در این حوزه باید مورد توجه باشد. باید بتوانیم دانش فنی خود را در حوزه های حساس نظیر محیط زیست بومی سازی کنیم .روزانه  یک میلیون و 200 هزار خودرو در کلانشهر سه و نیم میلیون نفری مشهد تردد می کنند.7505/1858            "}