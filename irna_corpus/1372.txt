{"onTitr":"","titr":" نویسندگی؛ نگاه جنسیتی را برنمی‌تابد","describe":" تهران- ایرنا- شاعره جوان کشور معتقد است: در عالم ادبیات تفاوت زیادی میان شاعر و نویسنده زن و مرد وجود ندارد و نباید با نگاه جنسیتی به این مساله نگاه کنیم.", "text":"اکرم کشایی روز پنجشنبه در گفت‌وگو با خبرنگار ایرنا گفت: همه، چه زن و چه مرد اگر بتوانند توانایی‌ها و سطح مطالعات خود را بالا ببرند و در جریان آخرین جریان‌های ادبی روز قرار گیرند، می‌توانند نویسنده و شاعر خوبی باشند. وی اظهار داشت: مسلما توجه خاص ارگان‌ها و سازمان‌های دولتی به حوزه فرهنگ و به ویژه زنان فعال در این حوزه، تاثیر خود را در حوزه ادبیات زنان خواهد گذاشت اما بازهم خود آنها هستند که باید توانمندی‌های خود را نشان دهند و با مطالعه و قرارگرفتن در جریان مسائل روز سطح کار خود را ارتقا دهند. به گفته کشایی راهیابی یک زن فعال در عرصه نویسندگی به جشنواره‌های ویژه بانوان می‌تواند فعالیتی مثبت و نقطه روشن در پرونده کاری او باشد اما صرفا نمی‌توان این را ملاک قضاوت برای کار یک نویسنده برشمرد. نویسنده کتاب «صبح یک روز اردیبهشتی» تخصص و آشنایی با مسائل ادبی را مهمترین فاکتورها در موفقیت یک نویسنده عنوان کرد و گفت: نویسندگی برای کودکان در این میان حساس‌تر و تخصصی‌تر است و از آن جایی که این ادبیات باید بتواند با مخاطبش ارتباط برقرار کرده و زبان کودکانه به خود بگیرد، نیاز به گونه‌ای غرق شدن در جایگاه مخاطب دارد. کشایی گفت: در حوزه شعر کودک نیز چنین به نظر می‌‌رسد که شاعر کودک بیشتر از دانش باید به تخیل ناب کودکی نزدیک شود و کودکانه بیندیشد که این کار سختی است زیرا معمولا آموخته ‌ها و دانش نویسنده در این میان باعث دورشدن از تخیل می‌شود. نویسنده کتاب شعر کودک «کلیدکلید دسته کلید» افزود: این نگرش که در شعر کودک شاعر باید صرفا به دنبال انتقال آموخته‌های خود به کودکان باشد راه به جایی نمی‌برد، بلکه دستیابی به شعر ناب کودکانه تنها با رهایی از بند تفکر بزرگسالانه امکانپذیر می شود، هر چند این رهایی برای لحظاتی و تنها در لحظه سرودن شعر باشد. کشایی گفت: از آن جا که شعر کودک تلاش می‌کند حیرت و حس کنجکاوی را در کودکان تقویت کند و خیال پردازی‌های کودکانه را به رسمیت شمرده و استمرار ببخشد، حائز اهمیت است چون تمام این فرایند به خلاقیت منجر می‌شود و خواندن شعر برای کودکان در حفظ و پرورش قوه تخیل و خلاقیت موثر است. نویسنده کتاب «گنجشک و بند رخت» افزود: از طرف دیگر شعر کودک منبع رقیق‌ترین احساسات و عواطف انسانی بوده و زمینه ای برای حفظ و پرورش این عواطف ایجاد می‌کند، از سوی دیگر اشتیاق به بازی، سرگرمی و تخیل نیاز کودکان است پس شعر کودک هم که این عناصر را در خود دارد، به نوعی نیاز کودکان به شمار می‌رود. اکرم کشایی متولد 58 فارغ التحصیل مقطع کارشناسی در رشته کتابداری از دانشگاه تربیت معلم تهران است، آثار این نویسنده در جشنواره‌های مختلف ادبی از جمله رشد، شورای کتاب کودک، شعر فجر و پروین تقدیر شده اند. فراهنگ**3009** 9053            "}