{"onTitr":"","titr":" نماینده ولی فقیه در سپاه: انقلاب اسلامی تعطیلی ندارد","describe":" تبریز-ایرنا- نماینده ولی فقیه در سپاه پاسداران انقلاب اسلامی با تاکید بر اینکه دشمنی حق و باطل همواره وجود داشته است، گفت: بر همین اساس انقلاب اسلامی تعطیلی ندارد و تا دشمن است، جنگ نیز هست.", "text":"حجت الاسلام عبدالله حاجی صادقی روز سه شنبه در جمع رییسان و مدیران شورای هماهنگی تبلیغات اسلامی سراسر کشور، آمریکا، رژیم غاصب صهیونیستی، حکام کشورهای عرب مثل عربستان، کشورهای اروپایی، منافقین و متحجران و سکولارهای داخلی را دشمنان اصلی ایران خواند و افزود: البته ما در دفاع از جبهه انقلاب و زدن جبهه استکبار ذره ای شک نمی کنیم.وی اظهار داشت: اینکه عده ای بر مذاکره با آمریکا تاکید و رفاقت بین این دو کشور را تصور می کنند، باطل بوده و به هیچ عنوان چنین مساله ای تحقق نخواهد یافت، چون نص صریح قرآن در آیه 112 سوره انعام و همچنین آیه 217 سوره بقره بر پایان ناپذیر بودن تقابل جبهه استکبار با جبهه حق و حقیقت اشاره دارد.حاجی صادقی ادامه داد: جنگ بین ایران و استکبار نه بر سر موضوع سرزمینی و امکانات، بلکه بر سر باورها واعتقادات است و چنین تقابلی تمامی ندارد.وی با اشاره به نقشه های خطرناک دشمنان اسلام و انقلاب طی سال های اخیر، گفت: بر همین اساس تعداد 160 پروژه علمی که 60 مورد آن در موسسات رسمی وزارت امور خارجه آمریکا و 100 مورد نیز توسط دانشگاه ها و مراکز تحقیقاتی این کشور مورد بررسی قرار گرفته است و همه آنها براندازی جمهوری اسلامی را نه به وسیله جنگ سخت بلکه از طریق جنگ نرم توصیه کرده اند.حاجی صادقی اضافه کرد: در این مطالعات تصریح شده است که جمهوری اسلامی ایران به لحاظ  جغرافیایی، مبانی فکری و ترکیب جمعیتی به اندازه ای قدرتمند شده است که عملیات سخت چاره ساز نیست و باید این کشور توسط جنگ نرم و به دست انقلابیون از بین برود.وی گفت: طبق بررسی های کارشناسان غربی ، جمهوری اسلامی را تنها می توان از طریق انقلاب کننده ها ساقط کرد که آن نیز از مجرای تضعیف ارکان نظام انجام می گیرد.حاجی صادقی، اسلام و ماهیت دینی، رهبری و ولایت فقیه، حضور و مشارکت مردمی و روحیه و فرهنگ مبارزه با استکبار و ظلم ستیزی را چهار رکن مهم انقلاب اسلامی و نظام جمهوری اسلامی برشمرد که توسط استکبار جهانی نشانه رفته است.وی، تغییر ذائقه مردم ایران را از جمله راهکارهای دشمنان برای ضربه زدن به ارکان انقلاب اسلامی دانست که بر این اساس به تدریج مطالبات ارزشی جای خود را به تعلقات مادی گرایانه میان مردم می دهد.نماینده ولی فقیه در سپاه، افزایش روزافزون کینه توزی و دشمنی های استکبار با جمهوری اسلامی را نشانه ای واضح از قدرتمندی نظام عنوان کرد که به گفته وی اگر چنین نبود، هیچگاه هزینه های کلان برای ضربه زدن به ایران صورت نمی گرفت.حاجی صادقی با بیان اینکه چهار دهه استقرار نظام الهی در ایران به هیچ عنوان برای دشمنان قابل هضم نیست، گفت: با این همه دشمنی در عرصه های مختلف سیاسی، اقتصادی و فرهنگی، انقلاب اسلامی هنوز زنده و پویا به راه پرصلابت خود ادامه می دهد و روز به روز و بی وقفه به پیشرفت می رسد که این امر چیزی شبیه معجزه است.وی با تاکید بر اینکه در آستانه 40 سالگی انقلاب اسلامی باید واقعیات و تکالیف مشخص شود، اظهار داشت: باید روح امید را به جامعه تزریق کرد، زیرا این انقلاب الهی توانسته عرصه های جهانی را طی کرده و به عنوان نمونه سنگ فسلطینی ها را به موشک تبدیل کند و این دستاوردی عظیم و غیر قابل چشم پوشی است.به گزارش ایرنا، همایش سالانه رییسان، سرپرسان و مدیران شورای هماهنگی تبلیغات اسلامی کشور با محوریت 40 سالگی انقلاب اسلامی از امروز به مدت 2 روز در تبریز آغاز شد.3038/518            "}