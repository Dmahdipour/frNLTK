{"onTitr":"","titr":" جدال دیپلماتیک ایران با آمریکا و سعودی در سازمان ملل","describe":" نیویورک- ایرنا- نماینده ایران در کمیته نخست مجمع عمومی سازمان ملل متحد در جدالی دیپلماتیک با همتایان آمریکایی و سعودی خود گفت که عربستان پادشاهی ترور است که حتی روزنامه نگاران هم از اقدام های تروریستی آن در امان نیستند.", "text":"به گزارش روز جمعه خبرنگار ایرنا، محمد حسین غنی ای در نشست کمیته امنیت و خلع سلاح هفتاد و سومین مجمع عمومی سازمان ملل متحد افزود: امروز بار دیگر نماینده عربستان سعودی ادعاهای بی اساسی را علیه کشور من مطرح و ایران را به ارسال موشک های بالستیک به یمن متهم کرد. وی ادامه داد: کاملا روشن است که این ادعاهای ساختگی برای پنهان کردن جنایات جنگی سیستماتیک گسترده در یمن است. عربستان سعودی به اختصاص بودجه های کلان کشورش برای خرید جنگ افزارهای عظیم نظامی اشاره نکرد که در رتبه بندی جهانی، سومین هزینه کننده برای جنگ افزارهای نظامی، شناخته شده است.این دیپلمات ایرانی اضافه کرد: این کشور از همین «سلاح های زیبا» برای از بین بردن کودکان یمنی در مدارس، اتوبوس های مدرسه و اهداف مذهبی و پزشکی با کاربردهای معمول غیرنظامی استفاده می کند.غنی ای تصریح کرد: آنها هزینه های زیادی برای خاموش کردن صدای رسانه ها صرف می کنند اما باید بدانند که نمی توانند حقیقت بی رحمی های خود و نقض قوانین بین المللی انسان دوستانه در یمن را تغییر دهند.وی با بیان اینکه «آنها نمی توانند با پول های نفت برای خود امنیت بخرند و برای همیشه از راه حل سیاسی در یمن اجتناب کنند»، تاکید کرد: علاوه بر رژیم صهیونیستی، عربستان تنها کشوری است که نام او مترادف با تروریسم است؛ کسانی که از افراط گرایی حمایت می کنند؛ کسانی که آموزش و تامین مالی تروریستی را انجام می دهند و بزرگترین صادر کننده تروریسم در منطقه هستند.در ادامه این نشست، نماینده آمریکا هم به پاسخ روز گذشته ایران واکنش نشان داد که در آن گفته شده بود «آمریکا به خروج از توافق های بین المللی معتاد شده است».وی این اصطلاح را یک اتهام فارسی دانست و در مقام مدعی و با استناد به خبرهای برخی روزنامه های صهیونیستی ایران را به اقدامات تروریستی در کشورهای مختلف همچون ترکیه، اروپا، آرژانتین و اروگوئه متهم کرد.این دیپلمات آمریکایی به قطعنامه 1373 که از همه اعضا می خواهد تا از ارائه هرگونه کمک به اشخاصی که درگیر حملات تروریستی هستند، خودداری کنند و قطعنامه 1701 شورای امنیت هم اشاره کرد که از همه دولت ها می خواهد تا از قلمرو خود برای ارسال سلاح به لبنان با کمی استثنائات استفاده نکنند.وی مدعی شد: اما این ممنوعیت و استناهای آن نتوانست از آسیب رساندن حزب الله جلوگیری کند.نماینده آمریکا در کمیته اول، قطعنامه 2231 شورای امنیت را هم مستمسک اظهارات خود ساخت و گفت: ایران با نادیده گرفتن ممنوعیت های این قطعنامه، به حوثی های یمن موشک داده است.وی به وضع تحریم های شورای امنیت سازمان ملل متحد در سال های 2006 تا 2010 که به دلیل پرونده سازی درباره برنامه هسته ای ایران انجام شد، اشاره کرد و افزود: در آن مقطع، آژانس بین المللی انرژی اتمی 33 بار گزارش داد که ایران به این قطعنامه ها عمل نکرده است.این دیپلمات آمریکایی ادامه داد: در قطعنامه 1929 تصریح شده بود که ایران نباید فعالیتی درباره موشک های بالستیک با ظرفیت حمل کلاهک اتمی انجام دهد اما در فاصله 2010 تا 2015 ایران این قطعنامه را چندین بار نقض کرد.وی مدعی شد حتی در زمانی که تحریم های شورای امنیت به موجب برجام لغو شد و قطعنامه 2231 شورای امنیت درخواست مشابهی را برای موشک های بالستیک ایران مطرح کرد، این کشور به انجام آزمایش های موشکی خود ادامه داد و در سال 2016 که توافق هسته ای اجرایی شده بود هم آنها چندین موشک شلیک کردند.نماینده آمریکا در کمیته اول مجمع عمومی سازمان ملل متحد با تاکید بر اینکه ایران نخستین قدرت موشکی منطقه است، در اظهار نظری که مبنای آن مشخص نیست، گفت: در خاورمیانه هر موشک حدود یک میلیون دلار هزینه دارد.وی که «سلاح های زیبای» ساخت آمریکا در دستان سعودی ها جان هزاران کودک و شهروند یمنی را گرفته، بیش از 18 سال در افغانستان و همچنین در عراق بر سر شهروندان این کشورها فرود آمده و رئیس جمهوری آن کشور به حمایت دولت های پیشین خود از تروریست ها اعتراف کرده است، اظهار کرد: ایران در جایگاه و موقعیتی نیست که انگشت اتهام را به طرف کشورهای دیگر بگیرد و باید به جای این اتهامات مضحک، توجه بیشتری را به درمان اعتیاد خود در حمایت از تروریسم داشته باشد.نماینده سعودی ها هم در این کمیته در راستای اظهارات متحد خود علیه ایران اظهار نظر کرد و گفت: ایران به فعالیت های ثبات زدایانه خود در منطقه ادامه می دهد، از تروریست های حوثی در یمن حمایت می کند که 199 موشک را به خاک عربستان شلیک کرده اند.وی اظهار کرد: ایران باید خود را پاسخگو کند، از دخالت در امور داخلی کشورهای منطقه خودداری و حمایت خود را از تروریسم متوقف کند.این دیپلمات سعودی در اظهار نظری که نقض آن در تداوم 4 سال حملات گسترده به یمن، کشتار بی گناهان و تخریب زیرساخت های آن به خوبی روشن است، ادعا کرد: عربستان سعودی کشوری پاسخگو است، از قراردادهای بین المللی تبعیت می کند، با نماینده ویژه سازمان ملل همکاری دارد و بر اساس قطعنامه 2216 شورای امنیت سازمان ملل متحد به دنبال راه حل سیاسی بحران یمن است.وی ادامه داد: از کشورهای دیگر می خواهم که سلاح های هسته ای و موشک های بالستیک ایران را مورد توجه قررار دهند. ایران باید درباره دخالت در منطقه پاسخگو شود و ما معتقدیم که صلح و امنیت در خاورمیانه نیازمند توقف سیاست های توسعه طلبانه ایران است.در ادامه این اظهارات که از نظر نماینده ایران بی اساس بود، غنی ای تاکید کرد: بسیار روشن است که ایران با تروریست در منطقه مبارزه می کند و از کشورهای منطقه هم دعوت می کند در همیاری علیه تروریسم عجله کنند.وی تصریح کرد: به گفته ترامپ رئیس جمهوری آمریکا این تروریست ها تهدیدی علیه آنها بوده اند. شما می توانید انتخاب کنید که از تروریست ها حمایت و منابع مالی آنها را تامین کنید و آنها را از سوریه به افغانستان انتقال دهید اما ما با آنها مبارزه می کنیم.این دیپلمات ایرانی در پاسخ به لیستی از اتهامات اثبات نشده مقام آمریکایی علیه ایران اظهار کرد: آمریکا می تواند حوادث ساختگی را مطرح کند اما آنچه که ما گفتیم حوادث واقعی بود که جهان از طریق سازمان ملل متحد از آنها حمایت کرده است.غنی ای در پاسخ به دیپلمات سعودی هم خاطرنشان کرد: پادشاهی عربستان یک پادشاهی ترور است که حتی روزنامه نگاران هم از اقدامات تروریستی آنها در امان نیستند.وی ادامه داد: شاید نماینده عربستان سعودی رفتار حکام خود را فراموش کرده باشد که چندین بار هرگونه تعامل معنی دار را برای ابتکار عمل صلح خواهانه از ابتدای جنگ در این کشور تا کنون رد کرده است.اروپام**1429            "}