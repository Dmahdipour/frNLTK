{"onTitr":" مدیر تربیت بدنی دانشگاه علوم پزشکی شیراز :    ","titr":" بیشتر بیماری ها از کم تحرکی و زندگی ماشینی است","describe":" شیراز - ایرنا - دکترای فیزیولوژی قلب و عروق و مدیر تربیت بدنی دانشگاه علوم پزشکی شیراز بر لزوم ایجاد تحرک و نشاط اجتماعی برای دستیابی جامعه به سلامت تن و روان تاکید کرد و گفت:بی تحرکی، یکجا نشینی و زندگی ماشینی کیفیت زندگی را کاهش داده و موجب افزایش بیماری ها شده است.", "text":"دکتر محسن داوودی دوشنبه در نشست خبری با خبرنگاران اظهار داشت: بیماری های قلبی و عروقی عمده ترین بیماری است که ناشی از کم تحرکی و یکجا نشینی است،  شیوع این بیماری در جامعه موجب افزایش هزینه های اقتصاد سلامت می شود.وی با بیان اینکه جمعیت سالمندی در استان فارس و کشور رو به فزونی است گفت: سالمندان از جمله اقشار جامعه هستند که بیش از سایرین نیاز به ورزش و تربیت بدنی سالم و ایجاد فرصت های تحرک و پویایی دارند تا زندگی سالم تری داشته باشند.این دکترای فیزیولوژی قلب و عروق اضافه کرد: دانشگاه علوم پزشکی شیراز برای جمعیتی معادل 4 میلیون و 670 هزار نفر در استان فارس برنامه جامع سلامت تدوین کرده است، حدود 422 هزار نفر که 10.5 درصد از این جمعیت را شامل می شود سالمند هستند که نیاز به مراقبت های ویژه سلامت دارند، توجه به تحرک بدنی و پویایی اجتماعی از جمله برنامه های این دانشگاه برای قشر سالمند در استان فارس است. وی با بیان اینکه جمعیت سالمندان در استان فارس طی دو سال گذشته حدود 4 دهم درصد افزایش داشته است گفت : طی 20 سال آینده جمعیت سالمندان در استان فارس و در کشور رشد فزاینده خواهد داشت، بنابر این لازم است از اکنون برنامه ریزی های دقیق به ویژه در حوزه سلامت قلب و عروق برای سالمندان تدارک دیده شود، توجه به تحرک بدنی و پویایی اجتماعی از جمله محورهای اصلی این برنامه هاست.مدیر تربیت بدنی دانشگاه علوم پزشکی شیراز بیان کرد: جوانان و دانشجویان نیز از دیگر اقشاری هستند که نیاز به تحرک و نشاط اجتماعی و پویایی بیشتر دارند، در دانشگاه علوم پزشکی شیراز برای ورزش و تربیت بدنی حدود 11 هزار دانشجو برنامه ریزی می شود ، برخی از این دانشجویان در 15 رشته حرفه ای ورزشی فعال هستند.داوودی اضافه کرد : دانشگاه علوم پزشکی شیراز در 9 دوره المیپاد ورزشی دانشجویان علوم پزشکی کشور در سالهای مختلف 6 دوره به قهرمانی کشور ، یک دوره نایب قهرمان و دو دوره مقام سومی داشته است، به دست آمدن این جایگاه نشانگر توجه این دانشگاه به برنامه های ورزشی و تربیت بدنی است.مدیر تربیت بدنی دانشگاه علوم پزشکی شیراز اضافه کرد : این دانشگاه علاوه بر توجه به ورزش قهرمانی که در رشته های فوتبال ، والیبال، فوتسال ، بدمینتون ، تنیش روی میز ، بسکتبال ، شطرنج ، دو و میدانی ، تیراندازی ، کشتی ، کاراته ، تکواندو ، جودو و شنا دارد به رشته های ورزش های همگانی از جمله پله نوردی ، دارت ، طناب کشی، داژبال و تنیس نیز توجه کرده و دانشجویانی دراین رشته ها فعال دارد.6113 /1876            "}