{"onTitr":"","titr":" ضاربان دو معلم شیرازی دستگیر شدند","describe":" شیراز- ایرنا- رئیس اداره اطلاع رسانی و روابط عمومی آموزش و پرورش فارس اعلام کرد: دو ضارب معلمان شیرازی که گریخته و مخفی شده بودند، دستگیر شدند.", "text":"به گزارش دریافتی سه شنبه ایرنا، حمیدرضا شعبانی گفت: در پی بروز حادثه کتک زدن دو معلم دبیرستان متوسطه اول پسرانه شهید علمداری روستای بهاران از توابع آموزش و پرورش ناحیه چهار شیراز، بلافاصله آموزش و پرورش شکایتی را تنظیم کرد و تحویل مقامات قضایی داد. وی گفت: با دستور سریع و قاطع مدیر کل دادگستری استان فارس و دادستان شیراز ، پلیس وارد عمل شد و در کمترین زمان ممکن دو ضارب معلمان شیرازی که در مکانی مخفی شده بودند دستگیر و برای طی مراحل قانونی تحویل مقامات قضایی استان شدند. شعبانی بیان کرد: این پرونده در دستور کار ویژه دادستان شیراز قرار دارد. صبح یکشنبه 15 مهرماه، برادر یکی از دانش آموزان کلاس هشتم دبیرستان متوسطه اول روستای بهاران شیراز به همراه یک نفر دیگر به بهانه توهین یکی از معلمان این مدرسه به برادرش وارد این مدرسه شد و با ایجاد سر و صدا اقدام به اهانت و مضروب کردن معلم یادشده کرد. مدیر آموزشگاه نیز در مواجهه با این حادثه وارد عمل شد که این افراد وی را نیز مضروب کردند و بلافاصله متواری شدند. مدیر و معلم یادشده به یکی از مراکز درمانی انتقال یافتند که پس از درمان سرپایی مرخص شدند. روستای بهاران در شمال شرقی شیراز نزدیک دریاچه مهارلو است. 7375 /1876            "}