{"onTitr":"","titr":" باران و ترافیک مسافران برگشتی از مازندران را زمین گیر کرد","describe":" ساری - ایرنا - با وجود آغاز محدودیت های ترافیکی از ظهر امروز ، بارش باران و حجم زیاد تردد در جاده های مازندران از عصر امروز منجر به ترافیک سنگین شد و مسافران را در جاده های این استان منتهی به تهران زمین گیر کرد.", "text":"بر اساس مشاهدات عینی خبرنگار ایرنا و شاهدان عینی در جاده های هراز و کندوان مسافران و بومیان با ترافیک سنگین و بارش شدید باران در برخی مسیرهای رو به رو شدند و ترافیک در برخی مسیر های این دو جاده به چندین لاین کشیده شده است و باران نیز از حرکت خودرو ها که اکثرا پلاک استان تهران هستند، کاسته است. پیش از این نیز هواشناسی مازندران از ورود سامانه بارشی شدید به استان مازندران از عصر امروز تا عصر شنبه و وزش بادهای شدید هشدار داده بود.در حال حاضر نیز بارش باران در شهر های غربی ومرکزی شدت گرفته و با رعد و برق و وزش شدید باد همراه است. فرمانده پلیس راه مازندران در گفت گو با خبرنگار ایرنا گفت که هم اکنون در هر 2 مسیر رفت و برگشت جاده هراز و همچنین در جاده کندوان از کرج به سمت مرزن آباد در برخی مسیرها تردد خودرو ها به صورت سنگین انجام می شود. سرهنگ علیرضا قدمی با اشاره به اعمال محدودیت های ترافیکی در جاده های مازندران از ظهر امروز ، افزود: در حال حاضر در محور هراز ، حد فاصل پارک جنگلی تا نارنجستان، امام زاده هاشم تا سه راهی لاسم و پلیس راه بایجان تا آب اسک ، کِلرد تا سه راهی چلاو ترافیک سنگین است و در باقی مسیر پر حجم می باشد. وی ادامه داد: محور کندوان هم در محدوده بیلقان تا آدران ، تونل تا پل زنگوله و محدوده ساحلی تا تونل ترافیک خودرو ها سنگین است.سرهنگ قدمی از وجود ترافیک پرحجم در بخشی از محور فیروزکوه هم خبر داد و گفت که ترافیک در این محور در ورودی و خروجی شهر زیرآب و محدوده کارسالار به صورت پرحجم ولی روان جریان دارد. فرمانده پلیس راه مازندران وضعیت ترافیکی محور کیاسر را هم تا حدودی عادی توصیف کرد و گفت که در این محور تردد خودرو ها در حد فاصل تاکام تا شهر ساری پرحجم است ولی در سایر نقاط ترافیک روان و عادی است . قدمی همچنین با اشاره به آغاز موج بارشی و احتمال وقوع سیلاب در محور های استان به رانندگان هشدار داد تا از اقامت در حاشیه رودخانه ها و یا کناره پرشیب کوهستانها خود داری کنند.کندوان ، هراز و فیروزکوه سه محور اصلی ارتباط مازندران با پایتخت و غرب کشور است و محور کیاسر هم ارتباط این استان را با سمنان برقرار می کند. این محور در عین حال یکی از مهم ترین مسیرهای گردشگری مازندران به شمار می رود.همچنین 2 محور در شرق و غرب استان راه ورودی مازندران از استان گلستان و گیلان است.مازندران 10 هزار و400 کیلومتر راه ارتباطی دارد که از این میزان حدود سه هزار کیلومتر آن محور های اصلی است. ** توصیه های پلیسی برای امنیت بیشتر فرمانده پلیس راه مازندران با اشاره به پیش بینی بارش های شدید تا پایان فردا شنبه، گفت : به دلیل لغزنده بودن جاده ها و کاهش میدان دید ، رانندگان باید توجه بیشتری داشته باشند و از اقدام به رانندگی پر خطر خودداری نمایند . سرهنگ قدمی از رانندگان خواست تا با خواب آلودگی رانندگی نکنند و به هیچ عنوان از کناره خاکی جاده ها ادامه مسیر ندهند و ضوابط راهنمایی و رانندگی را رعایت کنند. وی تعجیل در رسیدن به مقصد و رانندگی با سبقت های غیر مجاز در هوای بارانی را بشدت خطرناک اعلام کرد و گفت: رانندگان در این مواقع از سرعت خود کاسته و صبوری را پیشه کنند تا هم امنیت خود و هم امنیت دیگران را تضمین نمایند.سرهنگ قدمی از رانندگان خواست تا در همه حال بویژه هنگام مواجه شدن با ترافیک سنگین با آرامش رانندگی کنند.   9919/1654            "}