{"onTitr":"","titr":" پرواز شیراز – مسقط دچار نقص فنی شد","describe":" شیراز-ایرنا- مدیرکل فرودگاه های استان فارس گفت: نقص فنی در پرواز شیراز - مسقط باعث شد تا هواپیمای شرکت آسمان در فرودگاه شهید دستغیب شیراز فرود اضطراری داشته باشد.", "text":"رضا بدیعی فر شامگاه جمعه در گفتگو با خبرنگار ایرنا افزود: پرواز شماره 6554 شرکت هواپیمایی آسمان ساعت 17 امروز در هنگام برخاستن از فرودگاه شهید دستغیب شیراز به مقصد مسقط دچار نقص فنی و ایجاد مشکلی در موتور شماره دو این هواپیما شد که خلبان سریعا وضعیت اضطراری اعلام کرد. مدیرکل فرودگاه های استان فارس ادامه داد: این هواپیما پس از حدود 10 دقیقه پرواز بر فراز آسمان شیراز و کاهش سوخت ذخیره خود در فرودگاه شهید دستغیب شیراز فرود اضطراری انجام داد. در همین حال، یک منبع نزدیک به ایرنا نیز گفت: این هواپیمای ایرباس 320 حامل 130 مسافر بود. وی که نخواست نامش اشاره شود، افزود: موتور این هواپیما بلافاصله پس از برخاستن از فرودگاه شیراز دچار آتش سوزی شد. این منبع مطلع گفت: در بررسی اولیه، دمای بالای گاز خروجی توربین موتور هواپیما، علت نقص فنی اعلام شده است. وی اظهار داشت: مسافران این پرواز را یک فروند هواپیمای ایرباس که قرار است از تهران راهی شیراز شود، شامگاه جمعه به کشور عمان منتقل خواهد کرد. این منبع مطلع گفت: عده ای از مسافران از این پرواز انصراف دادند و مابقی در حال حاضر در فرودگاه شهید دستغیب شیراز به سر می برند. 6122/ 9873/ 2027            "}