{"onTitr":" بدون هرگونه ابراز محکومیت    ","titr":" ترامپ: موضوع خاشقچی برای ما یک وضعیت جدی است","describe":" نیویورک- ایرنا- رئیس جمهوری آمریکا در یک موضع گیری محتاطانه حاضر نشد از تماس تلفنی خود با مقامات سعودی اطلاعاتی ارائه دهد و گفت: موضوع خاشقچی برای ما و کاخ سفید یک وضعیت جدی است.", "text":"به گزارش خبرنگار ایرنا، دونالد ترامپ ظهر چهارشنبه در پاسخ به سوال خبرنگاری که آیا با مقامات سعودی درباره سرنوشت جمال خاشقچی روزنامه نگار منتقد عربستان سعودی گفت و گو کرده اید؟ افزود: ترجیح می دهم در این باره صحبت نکنم اما جواب آن بله است.وی افزود: مردم او را دیده اند که به داخل کنسولگری عربستان وارد شده است اما کسی خروج او را ندیده است. آنها این موضوع را می دانن و ما با جدیت این مساله وحشتناک را دنبال می کنیم.رئیس جمهوری آمریکا که نخستین واکنش خود را 6 روز پس از مفقود شدن این روزنامه نگار اتخاذ کرد، تنها به این جمله اکتفا کرد این وضعیت را دوست نداریم و از همسر او هم برای حضور در کاخ سفید دعوت کرده ایم.دونالد ترامپ پیش از این در شامگاه دوشنبه که برای مراسم سوگند برت کاوانا قاضی جدید دادگاه عالی آمریکاحضور می یافت در جمع خبرنگاران نسبت به این مساله موضع گیری ضعیفی کرد.وی گفت نگران از دست رفتن جمال خاشقچی روزنامه نگار منتقد سعودی است و گزارش هایی که می گوید ممکن است توسط تیم ضربت سعودی ها کشته شده باشد، ترسناک است.رئیس جمهوری آمریکا افزود: داستان های بسیار بدی درباره او مطرح می شود، من آنها را دوست ندارم.سکوت دولت ترامپ درباره سرنوشت این روزنامه نگار عربستانی انتقادهای فراوانی را متوجه کاخ سفید کرده بود به گونه ای که سامانتا پاور نماینده پیشین آمریکا در سازمان ملل متحد روز دوشنبه در یک یادداشت توئیتری نوشت: یک دولتی که می تواند از نفوذ خود برای دریافت پاسخ درباره خاشقچی استفاده کند، سکوت کرده است.وی ادامه داد: وفاداری دولت ترامپ به عربستان سعودی و محمد بن سلمان با توجه به وحشت آفرینی در یمن، خاشقچی و مسایل دیگر، مسخره است.منابع ترکیه می گویند که خاشقچی در تاریخ 2 اکتبر(10مهر) در کنسولگری عربستان در این کشور به قتل رسیده و جسد او مخفیانه به عربستان فرستاده شده است. از سوی دیگر سعودی ها به مقامات ترک اجازه داده اند تا در جستجوی خاشقچی کنسولگری را بگردند که این خود نشان می دهد او توسط سرویس های امنیتی سعودی کشته شده و یا زنده از این محل به بیرون برده شده است. اروپام**1429            "}