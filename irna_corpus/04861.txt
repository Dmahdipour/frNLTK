{"onTitr":"","titr":" مربی اسبق تیم ملی: فوتسال ایران نباید به حال خود رها شود","describe":" تهران - ایرنا - مربی اسبق تیم ملی فوتسال ایران گفت: مسئولان نباید فوتسال را به حال خود رها کنند و به این نکته که نمی توان همواره بدون برنامه نتیجه گرفت، توجه داشته باشند.", "text":"محمود خوراکچی روز دوشنبه در گفت و گو با خبرنگار ورزشی ایرنا در خصوص شرایط فوتسال کشورمان اظهار داشت: متاسفانه این رشته شرایط خوبی ندارد و بیشتر مربیان خوب خانه نشین هستند. وی ادامه داد: بازیکنان خوب تیم ملی کشورمان هم برای دریافت پول بیشتر مجبور هستند به کشورهای درجه سه آسیا بروند و این باعث افت شدید فوتسال آنها خواهد شد. مربی اسبق تیم ملی فوتسال ایران گفت: حضور مربیان جوان در فوتسال اتفاق خوبی است اما آنها باید با حضور در کنار با تجربه ها، آموزش ببینند و سپس به عنوان سرمربی فعالیت کنند. وی تصریح کرد: برخی از مربیان حاضرند با قیمت های خیلی پایین هدایت تیم ها را بپذیرند و این باعث شده مربیان زحمتکش و با تجربه فوتسال کشور خانه نشین باشند. سرمربی اسبق تیم فوتسال گیتی پسند اظهار داشت: انتظار ما از کفاشیان به عنوان نایب رییس فدراسیون فوتبال و نایب رییس کنفدراسیون آسیا در فوتسال بسیار زیاد است و او باید توجه بیشتری به این رشته داشته باشد. وی تصریح کرد: کفاشیان برای موفقیت در فوتسال نیاز به همت کوچکی دارد و قطعا با گذاشتن وقت بیشتر این اتفاق رخ خواهد داد. دروازه بان اسبق تیم فوتبال پرسپولیس گفت: فوتسال ایران پتانسیل بالایی در سطح آسیا دارد و این باعث شده از سوی مسئولان رها شویم. مطمئن باشید نتیجه گیری خودجوش در فوتسال یک روز به خاطر نداشتن برنامه به اتمام می رسد. وی در پایان در خصوص اینکه آیا ایران شانس گرفتن میزبانی جام جهانی 2020 را دارد یا خیر؛ اظهار داشت: ما تمام پتانسیل های لازم را داریم و برای رسیدن به این مهم باید تلاش خود را افزایش دهیم.ورزشی **9118**1597            "}