{"onTitr":"","titr":" ترکیش ایرلاینز اسپانسر اجلاس جهانی گردشگری در همدان شد","describe":" همدان - ایرنا - عضو هیات رئیسه اجلاس جهانی گردشگری گفت: هواپیمایی ترکیش ایرلاینز به صورت رسمی اسپانسری چهلمین نشست اجلاس جهانی جهانگردی (UNWTO) که آبان امسال در همدان برگزار می شود را به عهده گرفت.", "text":"حمیدرضا یاری پنجشنبه شب در گفت وگو با خبرنگار ایرنا افزود: اجلاس جهانی گردشگری فرصتی برای معرفی برندهای مطرح گردشگری و جهانگردی است که هواپیمایی رسمی کشور ترکیه (ترکیش ایرلاینز) اسپانسری برگزاری چهلمین دوره آن را در ایران عهده دار شد. وی اظهار داشت: مقر اصلی این هواپیمایی شهر استانبول و فرودگاه آتاتورک است اما برای برگزاری اجلاس جهانی گردشگری این ایرلاین پای کار آمده است تا معرف برند خود باشد.یاری با بیان اینکه اعضای وابسته ایرانی می توانند در مشارکت برای میزبانی شایسته این اجلاس سهم به سزایی داشته باشند، عنوان کرد: برگزاری اجلاس جهانی گردشگری (UNWTO) یک اتفاق شاخص جهانی در حوزه گردشگری است و رهاورد این فرصت از سوی برنامه ریزان و مسئولان این حوزه از دست نمی رود.وی تاکید کرد: شرکت سیاحتی علیصدر به عنوان عضو هیات رئیسه و یکی از اعضای این اجلاس و همچنین میزبان چهلمین نشست جهانی آن، تمام تلاش خود را برای هرچه بهتر برگزار شدن این رویداد بین المللی به کار می گیرد.به گزارش ایرنا، سازمان جهانی گردشگری (UNWTO) مستقر در شهر مادرید اسپانیا، از نمایندگی‌های سازمان ملل در بخش گردشگری است که در رابطه با امور جهانگردی سیاستگذاری می کند و امروزه پیشتازترین و شناخته شده ترین سازمان بین المللی مرتبط با سفر و گردشگری در جهان ارزیابی می شود.اعضای هیات رئیسه این سازمان بین المللی متشکل از 12 عضو است که در اوایل مردادماه سال گذشته برای نخستین بار شرکت سیاحتی علیصدر همدان به عنوان یکی از اعضای هیات رئیسه این سازمان انتخاب شد.9904*2090            "}