{"onTitr":"","titr":" تحقیر، تفرقه و باج خواهی؛ اضلاع شراکت عربی ترامپ","describe":" تهران- ایرنا- رئیس جمهوری آمریکا برای بهبود اوضاع تولید و اشتغال به خصوص در حوزه صنایع نظامی به فرصت خریدهای چندصد میلیارد دلاری کشورهای عربی حاشیه خلیج فارس چشم دوخته و همچنین نیازمند همیاری شرکای عربی برای مهار ایران است. با این حال، رهاورد ترامپ برای شرکایش جز اختلاف، تحقیر و باج ستانی نیست.", "text":"به گزارش گروه تحلیل، تفسیر و پژوهش های خبری ایرنا، تلاش «مایک پمپئو» وزیر امور خارجه آمریکا برای ایجاد مصالحه میان دولت های حاشیه خلیج فارس و کشورهایی چون مصر و اردن، منجر به نشستی شد که وزیر امور خارجه قطر توصیفی جز «بدون پیشرفت» برای آن ارائه نداد.نشست ششم مهرماه وزرای امور خارجه آمریکا و چند کشور عربی در حاشیه مجمع عمومی سازمان ملل یک هدف مهم را دنبال می کرد و آن تاسیس «ناتوی عربی» برای ایجاد سازوکار امنیت جمعی بود؛ ایده ای که بارها از سوی دولت «دونالد ترامپ» مطرح شده تا چتری حمایتی را با تسلیحات آمریکایی و منابع مالی کشورهای عربی خاورمیانه در برابر تهدیدات پیش روی این کشورها بگشاید.بسیاری از ناظران رفتارهای خصمانه واشنگتن در قبال تهران و تشدید ایران هراسی را قطعه ای از پازل سوداگرای خاورمیانه ای ترامپ و همراهانش در کاخ سفید می دانند. از این منظر، ترامپ امنیت شرکای عربی را تنها دستاویزی برای تغذیه اقتصاد آمریکا با منابع ارزی حاصل از فروش نفت این شرکا می بیند و در این باره گاه همه تعارفات سیاسی و اقتصادی را کنار می گذارد.یکشنبه هفته جاری بود که ترامپ در سخنرانی خود در ویرجینیای غربی در خصوص تماس تلفنی تازه با «سلمان بن عبدالعزیز» اظهار داشت که پادشاه عربستان را مخاطب قرار داده و به وی گفته است سعودی ها با داشتن تریلیون ها دلار عاجز از تامین امنیت خود بوده و عربستان بدون آمریکا در صورت درگیر شدن در جنگ میلیون ها کشته خواهد داد. این در حالی است که ریاض آنچه را باید واشنگتن به دست آورد، تامین نمی کند.اظهارات تحقیرآمیز ترامپ سبب شد تا گروهی از رسانه های عربی نیز با دیده انتقادی به روابط ریاض- واشنگتن نگریسته و سران سعودی را سرزنش کنند. از جمله «القدس العربی» در تحلیل اخیر خود با یادآوری روابط دو طرف در دوره «باراک اوباما» نوشته در آن سال ها نیز 10 درصد کل فروش تسلیحات آمریکایی به سمت عربستان سرازیر می شد. با وجود این سودرسانی، عربستان با مواضع توهین آمیز رهبران واشنگتن مواجه شده و در این زمینه خود مقصر است.رویکردهایی از این دست به ویژه در دوره ترامپ مسبوق به سابقه است. پس از سفر 18 روزه «محمد بن سلمان» ولیعهد سعودی به آمریکا که حدود 6 ماه پیش صورت گرفت، روزنامه لبنانی «العهد» از بدرقه بشدت تحقیرآمیز بن سلمان از سوی ترامپ نوشت که بازتابی گسترده یافت.ترامپ به رغم نگاه تحقیرآمیز و سودجویانه به کشورهای عربی به ویژه سعودی که سبب توصیف آنان به «گاو شیرده» نزد برخی ناظران مسائل منطقه شده، فرامین خود را برای آنان لازم الاجرا قلمداد می کند. در شرایطی که بهای حساسیت برانگیز بنزین در آمریکا طی روزهای گذشته شاهد بیشترین میزان رشد و جهش 60 درصدی نسبت به ابتدای روی کارآمدن ترامپ بوده، تلاش برای اعمال فشار مضاعف بر ایران هم بر اصرار ترامپ بر افزایش تولید جهانی نفت افزوده است.اصلی ترین مخاطب این اصرار، سران ریاض بوده اند که بارها به همسویی هر چه بیشتر با آمریکا برای افزایش میزان تولید و جایگزینی نفت ایران در بازارها فراخوانده شده اند. به گفته گروهی از تحلیلگران مسائل عربی، تلاش برای پیاده سازی برنامه های ترامپ در خاورمیانه سبب شد تا بن سلمان روز یکشنبه راهی کویت شود تا در وهله نخست سران این کشور را با اهداف سیاسی، اقتصادی و امنیتی آمریکا همنوا سازد و در پرونده هایی چون اختلاف با قطر و مقابله با ایران نظر کویتی ها را جلب کند. هدف دوم این سفر نیز حل و فصل اختلافات سرزمینی به صورت ویژه در مناطق نفت خیز عنوان شده تا از طریق آن عربستان بتواند تولید نفت خود را به حداکثر میزان ممکن برساند.نکته جالب توجهی که برخی رسانه های کویتی آن را بازتاب داده اند اختلافات بی سابقه رهبران ریاض و کویت است. به نوشته برخی شبکه های مجازی کویتی، مدت کوتاه حضور ولیعهد سعودی با حاشیه های همراه بوده است؛ حاشیه های که در نهایت امیر کویت را وادار به صدور دستور قطع مذاکرات و درخواست از ولیعهد سعودی برای ترک خاک کویت کرده است. در صورت صحت چنین روایتی می توان گفت رهبران ریاض به نوعی بازتاب دهنده رفتار آمریکایی ها با خود بوده و همین منش را در قبال کشورهایی چون کویت، قطر و ... روا می دارند.علاوه بر اختلافات موجود میان عربستان و کویت، بسیاری دلیل اصلی سیاست های تهاجمی ریاض در قبال دوحه و تداوم بحران دیپلماتیک در حاشیه جنوبی خلیج فارس را در سیاست های ترامپ و حمایت وی از موضع سعودی ها می بینند؛ سیاستی که علاوه بر تحقیر و اخاذی، خاورمیانه عربی را به سوی افزایش اختلافات و شکاف ها پیش می برد.پژوهش**9279            "}