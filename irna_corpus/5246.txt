{"onTitr":"","titr":" 70 درصد گندمکاران کردستان مطالبات خود را دریافت کردند","describe":" سنندج - ایرنا - نماینده شرکت بازرگانی دولتی در کردستان گفت: تاکنون 70 درصد از گندمکاران این استان که محصول خود را در قالب خرید تضمینی گندم به فروش رساندند مطالبات شان را دریافت کرده اند.", "text":"جمال صالحی روز دوشنبه در گفت و گو با خبرنگار ایرنا با بیان اینکه در سال جاری یک میلیون و 27 هزار تُن از محصول گندم کشاورزان این استان به صورت تضمینی خریداری شد، اظهار داشت: ارزش ریالی این میزان گندم خریداری شده حدود 13 هزار و 600 میلیارد ریال است.وی اضافه کرد: تاکنون 9 هزار و 750 میلیارد ریال از کل بهای گندم خریداری شده که شامل 70 درصد از کل مطالبات است پرداخت شده و دولت تنها سه هزار و 860 میلیارد ریال به گندمکاران کردستان بدهی دارد.صالحی افزود: دولت در سال جاری به منظور مدیریت خرید تضمینی و همچنین کاهش دست دلالان در دو نوبت اقدام به پرداخت بهای گندم خریداری شده، کرده است.نماینده شرکت بازرگانی دولتی در کردستان یادآور شد: این استان در سال جاری توانست علاوه بر اینکه در بحث خرید تضمینی از رشد 2 برابری نسبت به سال قبل برخوردار شود بلکه رتبه دوم خرید تضمینی در کشور را از آن خود کند.وی تاکید کرد: از محل خرید تضمینی گندم کشاورزان کردستانی حدود 380 هزار تُن به سایر استان های کشور از جمله تهران، البرز، چهارمحال و بختیاری، آذربایجان شرقی، مازندران، سیستان و بلوچستان، کرمان، قم و گیلان حمل شده است.به گزارش ایرنا، در سال زراعی گذشته 556 هزار هکتار شامل 522 هزار هکتار مزارع دیم و 34 هزار هکتار مزارع آبی به کشت گندم اختصاص یافت.در همان سال زراعی 94 مرکز خرید گندم شامل 73 مرکز خرید سازمان تعاون روستایی و 21 مرکز خرید بخش خصوصی شامل سیلو و کارخانجات آرد، کار خرید گندم مازاد بر نیاز کشاورزان به قیمت مصوبه 13 هزار و 520 ریال برای هر کیلوگرم با لحاظ درجه پاکی گندم کردند.کردستان قادر به انبار حدود 600 هزار تُن گندم است که این میزان شامل 400 هزار تُن در سیلوها و مراکز دولتی به صورت بلند مدت و حدود 200 هزار تُن نیز در کارخانه های آرد بخش خصوصی است.3034/9102            "}