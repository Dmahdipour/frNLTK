{"onTitr":" مدیر کل حفاظت محیط زیست خوزستان :    ","titr":" عرضه پرندگان وحشی حرام گوشت در اهواز متوقف شود","describe":" اهواز – ایرنا – مدیر کل حفاظت محیط زیست خوزستان گفت: بررسی های ما حاکی از عرضه پرندگان حرام گوشت در بازار کیان اهواز توسط دستفروشان است اما شهرداری اهواز به این موضوع ورود نکرده و اقدامی برای جمع آوری عرضه کنندگان این پرندگان انجام نمی دهد.", "text":"به گزارش ایرنا احمدرضا لاهیجان زاده روز سه شنبه در کارگروه مخاطرات زیست محیطی استان اظهار داشت: پرندگانی که برخی صیادان برای فروش به بازار  کیان می آورند پرندگان وحشی و حرام گوشت هستند که پس از کندن پوست شان آنها را برای فروش عرضه می کنند .وی افزود: شهرداری اهواز و دامپزشکی باید با ورود جدی به این موضوع  وظیفه نظارتی خود را ایفا کنند.مدیر کل حفاظت محیط زیست خوزستان با اشاره به این که این گونه پرندگان می توانند ناقل بیماری باشند توضیح داد: طی 2 سال گذشته دامپزشکی اعلام کرد که بیماری آنفلوآنزای فوق حاد پرندگان شیوع پیدا کرده و امکان انتقال این بیماری به انسان نیز  وجود دارد، این واقعیت لزوم کنترل بیشتر بازار عرضه را مضاعف می کند.لاهیجان زاده همچنین به صید غیرمجاز ماهی ها اشاره کرد و بیان کرد: اخیرا صیادان غیرمجاز با استفاده از برق اقدام به صید ماهی می کنند که موجب کشتار دسته جمعی و از بین بردن تنوع زیستی می شوند و علاوه بر ماهی ها گونه های دیگر را نیز نابود می کنند. وی ادامه داد: در حال حاضر صیادانی به صید ماهی در هورالعظیم، تالاب شادگان و برخی رودخانه های استان با استفاده از شوک الکتریکی با یک کابل برق اقدام می کنند.مدیر کل حفاظت محیط زیست خوزستان بیان کرد: این صیادان مسلح هستند و شب هنگام اقدام به این کار می‌کنند لذا این موضوع را در شورای تامین استان مطرح می کنیم تا تصمیم لازم اتخاذ شود.وی تاکید کرد: صید با برق در تخمک گذاری ماهی ها اثر میگذارد و موجب کاهش ذخیره ژنتیکی آبزیان می شود.لاهیجان زاده همچنین به مهاجرات پرندگان اشاره کرد و گفت: طی ماه آینده مهاجرت پرندگان را در پیش داریم  و با توجه به این که آبگیرهای خوزستان منحصر به فرد هستند پرندگان زیادی به این استان می آیند.وی افزود: 127 هزار هکتار  محیط تالابی در هورالعظیم  و 53 هزار هکتار در شادگان از جمله مهمترین نقاطی هستند که پرندگان همه ساله برای زمستان گذرانی و  تخم گذاری به آنجا مهاجرت می کنند همچنین تالاب بامدژ با وجود این که تنها 3 تا 4 هزار هکتار وسعت دارد اما نزدیک به 55 هزار پرنده قبلا در آن سرشماری شده است.مدیر کل حفاظت محیط زیست خوزستان با اشاره به صیادانی که اقدام به صید این پرندگان می کنند بیان کرد: یکی از مشکلات اساسی ما وجود صیادان در هورالعظیم است که از مرزبانی می خواهیم تردد ها در این منطقه را کنترل کنند.وی گفت: صیادان اسلحه جنگی در اختیار دارند  و با پنهان شدن در نیزار ها  به راحتی به نیروهای یگان حفاظت محیط زیست تیراندازی می کنند که نیازمند برخورد جدی و قاطع است. 7164/6002            "}