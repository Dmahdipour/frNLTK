{"onTitr":"","titr":" 524 شکارچی غیرمجاز امسال در خراسان رضوی دستگیر شدند","describe":" مشهد- ایرنا- مدیرکل حفاظت محیط زیست خراسان رضوی گفت: ظرف نیمه نخست امسال تعداد 524 نفر که اقدام به شکار غیرمجاز در مناطق مختلف این استان کرده بودند دستگیر شده اند.", "text":"تورج همتی روز چهارشنبه در گفت و گو با خبرنگار ایرنا افزود: این متخلفان که در مجموع 16 میلیارد و 156 میلیون ریال به محیط زیست خسارت وارد کرده اند با تشکیل 337 فقره پرونده برای مجازات به مرجع قضایی معرفی شدند. وی ادامه داد: لاشه 98 راس از پستانداران وحشی از قبیل قوچ و میش، کل و بز و آهو و همچنین لاشه 269 پرنده وحشی همچون کبک، مینا و مرغابی از این متعرضان به طبیعت در خراسان رضوی به دست آمد. مدیرکل حفاظت محیط زیست خراسان رضوی گفت: 85 قبضه سلاح شکاری نیز که 23 قبضه از آن غیرمجاز است همراه با هزار و 500 تیر فشنگ در جریان دستگیری شکارچیان غیرمجاز در این استان توقیف شد.وی به کشف و رهاسازی دو هزار و 850 پرنده وحشی از قبیل کبک وحشی، مینا و چکاوک نیز که توسط صیادان زنده گیری شده بودند اشاره و بیان کرد: این پرندگان زنده بومی توسط محیط بانان به دامن طبیعت بازگردانده شده اند. همتی افزود: با توجه به گستردگی حوزه فعالیت یگان حفاظت اداره کل محیط زیست خراسان رضوی، در زمینه ممانعت از چرای غیرمجاز دام نیز محیط بانان موفق شدند 22 هزار و 330 راس دام مشتمل بر گوسفند و بز را که به صورت غیرمجاز در مناطق چهارگانه محیط زیست این استان چرا می کردند از منطقه ممنوعه به بیرون آن هدایت و برای مالکان متخلف دامها تشکیل پرونده دهند . وی به فعالیتها برای جلوگیری از آلودگیهای زیست محیطی نیز اشاره و بیان کرد: جلوگیری از 380 مورد آلودگی منابع و صدور اخطاریه به 264 واحد صنعتی جهت رفع آلودگی از جمله اقدامات یگان حفاظت محیط زیست خراسان رضوی ظرف شش ماه نخست امسال در این حوزه بوده است.مدیرکل حفاظت محیط زیست خراسان رضوی همچنین به وقوع چندین مورد آتش سوزی در مناطق تحت حفاظت از ابتدای امسال تاکنون اشاره و بیان کرد: در مجموع 133 هکتار از مراتع مناطق تحت حفاظت در استان طی این مدت دچار حریق شد که با کمک یگان حفاظت محیط زیست، اداره کل منابع طبیعی و نیروهای محلی مهار شدند. وی گفت: محیط بانان خراسان رضوی همچنین علاوه بر وظایف ذاتی خود، به منظور ارتقا فرهنگ زیست محیطی مردم در مدارس و حاشیه روستاهای مناطق چهارگانه 100 ساعت کلاس آموزش برگزار کرده اند.20 درصد مساحت 117 هزار و 769 کیلومترمربعی خراسان رضوی زیر پوشش حفاظت محیط زیست قرار دارد. مساحت زیستگاههای این استان دو میلیون و 500 هزار هکتار است. خراسان رضوی به ازاء هر 25 هزار هکتار یک محیط بان در اختیار دارد. این استان دارای 41 منطقه چهارگانه و شکار ممنوع شامل 28 اثرملی طبیعی، پارک ملی، پناهگاه حیات وحش، مناطق حفاظت شده و 13 منطقه شکار ممنوع است. حدود 80 گونه پستاندار، 285 گونه پرنده، دو گونه دو زیست، 68 گونه خزنده و 24 گونه ماهی در طبیعت خراسان رضوی زیست می کنند. گونه‌های شاخص حیات وحش این استان شامل بز وحشی، قوچ، گوسفند وحشی، آهو، پلنگ، یوزپلنگ، گرگ، کفتار و انواع پرندگان از قبیل پرندگان شکاری، هوبره، کبک است. 7496/1858            "}