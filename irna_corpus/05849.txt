{"onTitr":"","titr":" شورای گفت وگو در ایستگاه مصوبات مالیاتی","describe":" اهواز - ایرنا - شورای گفت وگوی دولت و بخش خصوصی خوزستان در حالی مصوبات اجرا نشده از سوی دستگاه های دولتی را در آخرین نشست خود مورد بررسی قرار داد که مهم ترین این مصوبات در حوزه امور مالیاتی بود.", "text":"به گزارش ایرنا، سی امین نشست شورای گفت و گوی دولت و بخش خصوصی شامگاه شنبه با وجود تاکید استاندار خوزستان، بازهم با کمترین تعداد مدیران اجرایی برگزار شد که در نهایت غلامرضا شریعتی در آخرین اظهارنظر خود مجدد حضور مدیران مربوطه در نشست بعدی شورا را الزامی خواند.در این نشست اجرایی شدن مصوبات دوره های گذشته این شورا مورد بررسی قرار گرفت اما در این میان بیشترین میزان مصوبات شورا مربوط به انجمن انبوه سازان مسکن ایران بود که دبیر انجمن انبوه سازان به موضوع ارزش معاملات املاک اشاره کرد و گفت: به خاطر مشکلاتی که خوزستان در خصوص ماده 64 قانون مالیات های مستقیم با آن روبه رو شده، شورای ملی گفت و گوی دولت و بخش خصوص با حضور معاون حقوقی رییس جمهوری به موضوع ورود پیدا کرده است.فرشید پورحاجت با بیان اینکه اداره کل امور مالیاتی خوزستان در این زمینه دو اشتباه داشته، افزود: در سال 95 به استناد تبصره سه ماده 64 قانون مالیات های مستقیم می بایست ضرایب تعدیل و کنترل کننده تورم توسط کمیسیون تقویم املاک در خوزستان اجرایی می شد ولی در عمل این ضرایب از سوی امور مالیاتی خوزستان ابلاغ نشد و اتفاقی که در سال 95 افتاد ما با تورم یک هزار درصدی در زمینه عوارض شهرداری روبه رو شدیم.وی ادامه داد: اشتباه دومی که رخ داد این بود که بلوک بندی های شهر اهواز یک شبه از 134 بلوک بجای اینکه به عدد 300 برسد تبدیل به 90 بلوک شد و امور مالیاتی حاضر نیست که این اشتباه را اصلاح کند.دبیر انجمن انبوه سازان ایران با بیان اینکه در سه سال گذشته بخش خصوصی ،انبوه سازان و مردم هزینه ای بابت عوارض پرداخت کرده که ناشی از یک سیاست اشتباه است، ادامه داد: به ما گفته شده که برای اصلاح این اشتباهات باید تا برگزاری کمیسیون مربوطه ویژه سال 97 باید صبر کرد. وی بیان کرد: می گویند که اصلاح می کنیم اما در عمل انگیزه ای برای رفع این اشتباه وجود ندارد و پس از سه سال پیگیری بخش خصوص از پیگیری خود خسته شده است.پورحاجت افزود: با توجه به مقاومت ها و اعمال سیاست های اشتباه در زمینه ماده 64 قانون مالیات های مستقیم، موارد به قوه قضاییه ارجاع شد و در این خصوص امور مالیاتی خوزستان باید پاسخگو باشد.وی همچنین به موضوع دیوان سالاری اداری در اداره کل امور مالیاتی اشاره کرد و گفت: مردم برای استعلام معاملات خود باید چندین روز دوندگی کنند تا در نهایت معلوم شود که باید چقدر مالیات پرداخت کنند.دبیر انجمن انبوه سازان ایران یادآور شد: این دوندگی ها برخلاف حقوق شهروندی مردم است و لازم است تا اداره کل امور مالیاتی خوزستان در این زمینه نیز سیاست های خود را اصلاح کند.** پاسخ مدیرکل امور مالیاتی خوزستانجهانشاه ارزانی مدیرکل جدید امور مالیاتی خوزستان نیز در این باره گفت: مسایل مملکتی را نمی توانم جلوی این جمع توضیح دهم که در نهایت بخواهیم به جامعه جهانی پاسخگو باشیم.اگر انجمن انبوه سازان در چند نکته موارد درستی عنوان کرده به این معنی نیست که می تواند دیگر مسایل را زیر سوال ببرد؛ اگر تعیین مجدد ارزش منطقه بندی املاک به این سادگی بود مدیران قبلی امور مالیاتی آن را حتما انجام می دادند.ارزانی با اشاره به اینکه اگر جلسه شورای گفتگو دولت و بخش خصوصی به جلسه دولت و انجمن انبوه سازان تبدیل شده است به این خاطر است که انرژی فعالی پشت این قضیه دیده می شود، گفت: در زمینه ارزش منطقه بندی املاک، باید بگویم که امور مالیاتی، دستگاهی است که مجری قانون است و نمی تواند سلیقه به خرج دهد.وی ادامه داد: در اصلاحیه قانون ماده 64 قانون مالیات مستقیم، قانونگذار، دستگاه مالیاتی را مکلف کرده تا در بخش املاک، طبق ارزش روز و تا میزان مشخصی درمدت چند سال آینده به یک درصد مشخصی از ارزش معاملاتی برسد. وی با بیان اینکه از زمان تعیین ارزش معاملات املاک از شهریور سال 94 بنده سومین مدیرکل استان خوزستان هستم، افزود: سازمان امور مالیاتی دبیرخانه کمیسیون ماده 64 قانون مالیات های مستقیم را بر عهده دارد و سازمان ثبت اسناد و املاک، سازمان جهاد کشاورزی، منابع طبیعی و دو نفر از اعضای شورای شهر از دیگر اعضای کمیسیون این ماده هستند.عضو شورای برنامه ریزی خوزستان ، ادامه داد: در مواردی که مغایرت چشمگیری در بخش های مختلف به وجود آید و یا برای مناطقی که ارزش منطقه بندی تعیین نشده باشد، می توان این کمیسیون را تشکیل داد.ارزانی خاطرنشان کرد: این اداره کل در تلاش است تا این کمیسیون را برگزار و بر اساس عدالت ارزش منطقه بندی املاک تعیین شود اما اکنون به دلیل کمبود نیروی انسانی نیاز به فرصت چهار ماه برای بررسی کارشناسی در این حوزه داریم.مدیرکل امور مالیاتی خوزستان همچنین در خصوص اظهارات دبیر انجمن انبوه سازان مبنی بر وجود بوروکراسی اداری خسته کننده در این اداره کل، بیان کرد: این دستگاه اجرایی با پول سر و کار دارد و بوروکراسی برای نهادهای مالی واجب است.وی یادآور شد: تعداد زیادی از مراجعه کنندگان به دنبال رابطه هستند تا از پرداخت مالیات فرار کنند و این موضوع ناشی از ضعف فرهنگی در پرداخت مالیات است.ارزانی با اشاره به اینکه مودی مالیاتی نباید بدهکار باشد، افزود:امور مالیاتی راضی به سرگردانی مردم نیست و در دفاع از همکاران خود باید بگویم که کارکنان این اداره نسبت به دیگر دستگاه های دیگر فشار کاری بیشتری را تحمل می کنند ولی با این وجود هر فردی که از انجام وظایف خود شانه خالی کند با عزل و برخورد قانونی رو به رو خواهد شد.وی گفت:بر اساس قانون پاسخ به استعلامات باید 15 روزه انجام شود اما همکاران ما در 48 ساعت نتیجه را اعلام می کنند.** بوروکراسی مانع تحرک در امور مالیاتیقائم مقام معاونت هماهنگی امور اقتصادی و توسعه منابع استانداری خوزستان نیز در این جلسه به جمع منتقدان امور مالیاتی پیوست و گفت: اداره کل مالیاتی خوزستان ، پس از اجرای نظام جامع مالیاتی به دلیل بوروکراسی حاکم از عملکرد ضعیفی برخوردار شد.یداله مهرعلیزاده افزود:متاسفانه شرایطی در امور مالیاتی وجود دارد که به آن اجازه تحرک نمی دهدو لازم است تا مدیریت جدید این اداره کل در خوزستان تغییرات جدیدی را در فرآیندکاری به وجود آورد.وی به شاخص های ارزیابی عملکرد امور مالیاتی خوزستان اشاره کرد و گفت: با وجود تلاش شبانه روزی، اما مردم از وضعیت موجود راضی نیستند.** فرآیندها ساده سازی شوداستاندار خوزستان در این جلسه بر ضرورت ایجاد فضای مناسب برای کسب و کار در خوزستان اشاره کرد و گفت: اما با این وجود برخی از اقدامات اداری و بوروکراسی لازم است.غلامرضا شریعتی افزود: تا جایی که ممکن است فرآیندها ساده سازی شوند.گفتنی است، سازمان امور مالیاتی کشور در حال اجرای پروژه آی تی با محوریت اجرای طرح جامع مالیاتی است و بر اساس اظهارات مدیرکل امور مالیاتی خوزستان تا پایان اجرای این طرح ، جابجایی ، انتصاب و یا ارتقای افراد در این اداره کل با محدودیت همراه است.7148/ 6037            "}