{"onTitr":" با شکایت فلسطین به دادگاه لاهه؛    ","titr":" آمریکا کنوانسیون وین را هم نادیده گرفت","describe":" تهران- ایرنا- پس از شکایت فلسطین به دادگاه لاهه درباره انتقال سفارت آمریکا از تل آویو به قدس با استناد به کنوانسیون وین، واشنگتن از بخشی از این معاهده بین المللی که مربوط به سفارتخانه ها است نیز خارج شد.", "text":"به گزارش بامداد پنجشنبه ایرنا، سریال خروج آمریکا از توافق ها و پیمان های بین الملی ساعاتی پس از عهدنامه مودت 1955 با ایران به کنوانسیون 1961 وین درباره روابط دیپلماتیک رسید.ساعاتی پیش مایک پمپئو وزیر خارجه آمریکا که از رای دیوان بین المللی دادگستری به نفع ایران عصبانی بود، اعلام کرد که کشورش از عهدنامه مودت 1955 میان تهران و واشنگتن که مورد استناد ایران در شکایت خود بود، خارج می شود.اکنون نیز جان بولتون مشاور امنیت ملی کاخ سفید در کنفرانسی خبری پیرامون شکایت فلسطین علیه آمریکا برای خارج کردن سفارت این کشور از قدس، اعلام کرد که به دستور دونالد ترامپ واشنگتن از پروتکل الحاقی به کنوانسیون وین هم خارج می شود.بولتون گفت: افزون بر پیمان مودت (1955)، اعلام می کنم که رئیس جمهوری (ترامپ) تصمیم گرفته است که ایالات متحده از «پروتکل اختیاری حل اختلاف» منضم به کنوانسیون وین درباره روابط دیپلماتیک خارج شود.وی با بیان اینکه این تصمیم در ارتباط با پرونده شکایتی است که فلسطین علیه انتقال سفارت آمریکا به قدس باز کرده، تاکید کرد که واشنگتن همچنان در اصل این کنوانسیون باقی می ماند.بولتون در این بیانیه نتوانست دشمنی خود را با فلسطین پنهان کند و از آن با عنوان «به اصطلاح کشور فلسطین» نام برد.فلسطین روز شنبه در شکایت خود تاکید کرد که بر اساس کنوانسیون سال 1961 وین در خصوص روابط دیپلماتیک، هر کشور ملزم به قراردادن سفارت خود در خاک کشور میزبان است؛ این در حالی است که رژیم صهیونیستی قدس را از طریق نظامی اشغال کرده و مدعی حاکمیت بر آن است و آمریکا باید دیپلمات های خود را از این شهر خارج کند.در حالی که این دومین خروج آمریکا از معاهدات بین المللی در یک روز است، بولتون از کشورهای دیگر خواست که به تعهدات بین المللی خود پایبند باشند.شبد**9416**1010            "}