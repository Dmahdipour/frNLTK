{"onTitr":"","titr":" کماندار المپیکی ایران: مربی خوب حتما خارجی نیست","describe":" تهران – ایرنا – کماندار نوجوان و المپیکی ایران معتقد است: همیشه مربی خارجی خوب نیست، ما مربیان داخلی بسیار خوبی داریم که با برنامه ریزی و نظم می توانند کمانداران را به بهترین سطح آمادگی برسانند.", "text":"سوگند رحمانی که بامداد روز جمعه (13 مهرماه ) همراه با رضا شبانی دیگر کماندار نوجوان کشورمان و زهرا شعبانی مربی تیم ریکرو نوجوانان راهی آرژانتین می شود تا در سومین دوره المپیک نوجوانان شرکت کند، در گفت و گو با ایرنا گفت: به نظر من یک مربی خوب با برنامه های که ارائه می کند و نتایجی که کماندارانش در میادین مختلف کسب می کنند مشخص می شود؛ بنابراین خارجی بودن به معنی بهتر بودن نیست.وی ادامه داد: باید به مربیان داخلی هم فرصتی برای اثبات خودشان داده شود؛ همان طور که ورزشکاران از جمله کمانداران نیز امیدوارند که مسئولان فرصت کافی برای رسیدن به نتایج خوب را به آنان بدهند.این کماندار که در مسابقات قهرمانی آسیا در بنگلادش توانست با کسب مدال نقره و عنوان نایب قهرمانی، سهمیه المپیک نوجوانان را کسب کند، گفت: اگر چه ما گاهی در کنار تیم بزرگسالان تمرین کردیم، اما مربی ما شعبانی بوده و هم اکنون با توجه به برنامه ریزی های وی به 80 درصد از آمادگی لازم برای حضور در المپیک رسیده ام و امیدوارم که بتوانم نتیجه خوبی بگیرم.		کماندار 16 ساله تهرانی با بیان اینکه قوی ترین کمانداران جهان در رده سنی نوجوانان در بوینس آیرس آرژانتین حضور دارند، اضافه کرد: مهم ترین عامل برای موفقیت در آرژانتین حفظ آرامش و مدیریت خوب ذهنی است و به همین دلیل تمام تلاشم را به کار می گیرم که کاملا شاد باشم و روحیه خود را حفظ کرده و به چیزی جز مسابقه فکر نکنم.رحمانی حضور یک روانشناس متخصص را از ضروریات کادر فنی تیم تیراندازی با کمان عنوان کرد و ادامه داد: وقتی یک روانشناس تیم را همراهی کند، فضای دوستانه در اردوها حاکم می شود و ورزشکاران به تنها چیزی که می اندیشند بهتر شدن عملکرد و رکوردهایشان است.** رضا شبانی دیگر مسافرتیم تیرو کمان ایران به آرژانتین می گوید تلاش زیادی کرده تا بتواند بهترین رکوردها را کسب کرده و در المپیک نوجوانان شرکت کند.امید رضا صفایی پور کماندار نوجوان کشورمان سال گذشته در جریان مسابقات جهانی آرژانتین توانست نخستین سهمیه تیرو کمان ایران را برای حضور در المپیک 2018 آرژانتین کسب  کند، اما در جریان اردوهای آماده سازی، این رضا شبانی بود که با رکوردهای بالای خود توانست شانس حضور در این بازی ها را بدست آورد.شبانی نوجوان یزدی در خصوص شناخت از رقیبانش گفت: شناخت خوبی از آنان دارم، اما آنچه برای من مهم است شناخت از خودم و توانایی هایم است و تصور می کنم بتوانم نتیجه خوبی در آرژانتین  کسب کنم.وی با بیان اینکه در حال حاضر رکورد وی بین 328 تا 339 است، افزود: هنوز با رکورد مطلوبم فاصله دارم و در حالی که با تمام قوا بدنبال نتیجه خوب در آرژانتین هستم، اما همه هدفم کسب المپیک 2020 توکیو است و تمام برنامه ریزی من حضور و کسب مدال در این رویداد بزرگ خواهد بود.شبانی ادامه داد: رشته تیراندازی با کمان ورزش آمادگی ذهنی است و یک کماندار باید ذهنی خالی از هر چیز داشته باشد تا بتواند با بالاترین سطح تمرکز سیبل را نشانه رود.شبانی که دانش آموز سال آخر دبیرستانی رشته علوم انسانی است، اضافه کرد: وقتی ما در اردو حضور داریم متاسفانه از درس و برنامه تحصیلی مان عقب می مانیم و این عقب ماندگی به ویژه در سال آخر دبیرستان، می تواند بر روند زندگی اجتماعی ما تاثیر گذار باشد و مانع از آرامش ذهنی ما می شود.وی گفت: قطعا تعامل بیشتر وزارت ورزش و جوانان، فدراسیون و وزارت آموزش و پرورش می تواند در جبران این عقب ماندگی موثر باشد یا امکان فعالیت موازی در هر دو بخش را فراهم کند تا ما با حضور مستمر در اردوها به سطح بهتری از آمادگی دست یابیم.وی از مسایل مالی به عنوان دومین عاملی که مانع  از آرامش روحی و مدیریت خوب ذهنی ورزشکاران می شود یاد کرد و افزود: با توجه به وضعیت اقتصادی کشور تامین تجهیزات و فضای تمرینی فشار زیادی به خانواده ها وارد می کند و همین مساله موجب جدایی زودهنگام برخی از ملی پوشان و ورزشکاران مستعد از رشته تیراندازی با کمان می شود.سومین دوره بازی های المپیک نوجوانان از 15 تا 26 مهرماه در شهر بوینس آیرس آرژانتین برگزار می شود.در دومین دوره بازی‌های المپیک نوجوانان که به میزبانی نانجینگ چین برگزار شد، ایران با 16 ورزشکار در این رقابت ها شرکت کرد  و 6 مدال این رقابت ها به ترتیب توسط کیمیا علیزاده  تکواندو( طلا)، مهدی اسحاقی تکواندو( طلا)، رامین صفویه  جودو ( طلا)، دانیال صالحی مهر تکواندو( برنز)، آرین زرعکانی دوومیدانی ( برنز ) ومحمدرضا آقانیا وزنه برداری ( برنز) برای کشورمان کسب شد.ایران در این دوره از رقابت ها با 49 ورزشکار در 17 رشته ورزشی به مصاف حریفان می رود و این رشته ها  شامل قایقرانی، فوتسال، بسکتبال 3 نفره، تنیس روی میز، ژیمناستیک، شنا، شمشیربازی، تیراندازی، جودو و سوارکاری است .ورزشی **1828**1584            "}