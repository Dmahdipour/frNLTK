{"onTitr":" استاندار اصفهان:    ","titr":" فرآیند اداری برای برطرف شدن مشکلات مردم با کندی همراه است","describe":" اصفهان - ایرنا - استاندار اصفهان گفت: بعضی از نظام های اداری به لحاظ قوانین و مقررات موجود و سلیقه مدیران و کارکنان، برای برطرف شدن مشکلات مردم با کندی همراه است.", "text":"محسن مهرعلیزاده روز چهارشنبه در جریان ملاقات مردمی در گفت و گوی اختصاصی با ایرنا تصریح کرد: ساز و کار اداری و انجام فرآیندهای اداری در استان اصفهان سنگین است و اجازه حل مشکلات اداری را به مردم نمی دهد، با این حال مردم نجیبانه رفتار می کنند. وی تاکید کرد: مدیران و مسئولان باید بدانند تا زمانی که مشکل شهروندان حل نشده، کاری انجام نداده اند و احساس نکنند که رابطه رئیس و مرئوسی بین آنها و مردم برقرار است.   استاندار اصفهان با اشاره به این که ملاقات و دیدار مستقیم با مردم بهترین راه برای آشنایی با انواع مشکلات آنها است گفت: برگزاری اینگونه ملاقات ها و دیدارها در تصمیمات کلان و دستوراتی که برای حل مشکلات مردم به مدیران ارائه می شود، راهگشاست. مهرعلیزاده اظهارداشت: جلسات ملاقات و دیدارهای مردمی که با حضور مدیران کل برای بررسی و حل مشکلات مردم برگزار می شود، بسیار لذت بخش است. وی با بیان اینکه در این جلسات دستور صریح برای حل مشکلات مردم صادر می شود گفت: اداره ها و دستگاهها باید به نحوی همکاری کنند تا مردم کمتر با مشکل مواجه شوند. استاندار اصفهان با اشاره به اینکه طی 11 ماه گذشته با برطرف شدن بسیاری از مشکلات اداری، روحیه مردم این استان عوض شده است در عین حال تصریح کرد: خیلی بیشتر از اینها باید از کار و مشکلات اداری مردم گره گشایی کنیم. مهرعلیزاده برگزاری اینگونه جلسات را مفید و سازنده دانست و از برگزاری این جلسات در آینده استقبال کرد و گفت: امیدواریم در آینده مردم هیچگونه مسئله و مشکل اداری نداشته باشند. استاندار با اشاره به اینکه ارتباط مستقیم با مردم استان را از طریق ارتباط با سامانه سامد و برگزاری این دیدارهای مردمی بصورت ماهانه ادامه خواهد یافت، گفت: با استمرار این نوع برنامه ها از مسائل و مشکلات مردم بیشتر آشنا می شویم و این آشنایی کمک خواهد کرد تا تصمیمات مناسبی برای برطرف شدن مشکلات مردم اتخاذ شود. به گزارش ایرنا، دیدار مردمی استاندار اصفهان روز چهارشنبه در سالن اجتماعات استانداری برگزار شد و طی آن موضوعات مختلفی در بخش های راه و شهرسازی، جهاد کشاورزی، مسکن مهر، رانندگان خودروهای سنگین، برق، شهرداری، پارک جنگلی شهر حبیب آباد و ورزش مورد بررسی قرار گرفت و استاندار اصفهان راهکارهای لازم را در این ارتباط ارائه کرد. 6020 / 7150 /2093            "}