{"onTitr":"","titr":" 45 میلیون راس دام علیه تب برفکی مایه کوبی می شود","describe":" بجنورد- ایرنا- مدیرکل اداره بهداشت و مدیریت بیماریهای دامی سازمان دامپزشکی اعلام کرد: در طرح مقابله با تب برفکی که تا یک ماه دیگر اجرا می شود 45 میلیون راس دام سبک کشور علیه این بیماری مایه کوبی می شود.", "text":"به گزارش ایرنا سیدبهمن نقیبی روز دوشنبه در همایش روز ملی دامپزشکی در بجنورد اظهار داشت: این طرح برای دامداران هزینه ای ندارد، اما در واکسیناسیون دام سنگین علیه تب برفکی، که در حال انجام است، بخش عمده هزینه ها بر عهده دامدار است. وی گفت: تب برفکی از بیماری هایی است که می تواند اقتصاد کشور را با تهدید روبه رو کند از این رو مایه کوبی دام به صورت فراگیر اجرا می شود.نقیبی، صیانت از جمعیت و سرمایه های دامی کشور را وظیفه دامپزشکی دانست و افزود: ریشه کن کردن بیماری تب برفکی و پی.پی. آر، از برنامه های اصلی این سازمان است.وی اظهار داشت: اکنون 37 هزار نفر در خانواده دامپزشکی کشور برای تامین سلامت و ارتقای ایمنی غذایی مردم از مزرعه تا سفره، فعالیت دارند که 30 هزار نفر از این تعداد مربوط به بخش خصوصی است. وی با تاکید بر لزوم همراهی مردم و دیگر نهادها با دامپزشکی، گفت: اگر همکاری و تعامل نیروی انتظامی، معاونت بهداشتی دانشگاه علوم پزشکی و تعزیرات حکومتی نباشد، خدمات ما ناقص می ماند.نقیبی، قاچاق دام را از بسترهای ورود بیماری ها به کشور خواند و گفت: اقدامات خوبی برای کنترل مرزهای کشور انجام شده و اکنون نگرانی ما، حمل بدون مجوز دام در داخل کشور است.مدیرکل اداره بهداشت و مدیریت بیماریهای دامی سازمان دامپزشکی تصریح کرد: باید حمل دام و جابه جایی ها بین استان های مختلف کشور نیز ساماندهی شود.نقیبی درباره نگرانی ها از ورود پرندگان مهاجر به کشور گفت: این مهاجرت ها می تواند یک تهدید برای طیور ما باشد و ممکن است سویه جدیدی از آنفلوانزا از این طریق وارد کشور شود.وی گفت: در زمینه طیور در واحدهای صنعتی نگرانی خاصی نیست اما در روستاها توصیه می شود طیور در مکان های محصور نگهداری شوند تا از نزدیک شدن به پرندگان مهاجر جلوگیری شود.مدیرکل اداره بهداشت و مدیریت بیماری های دامی سازمان دامپزشکی در باره راه اندازی مرحله دوم سامانه «سواد» در دامپزشکی خراسان شمالی گفت: برای نخستین بار در کشور سامانه مایه کوبی و آمار دام در این استان راه اندازی شده و تلاش داریم در صورت امکان، این طرح را به کل کشور تعمیم دهیم.بر اساس این گزارش، در این همایش از مرحله دوم سامانه سواد دامپزشکی خراسان شمالی رونمایی و از 80 نفر از فعالان برگزیده دامپزشکی استان در بخش های مختلف نیز تقدیر شد.در سامانه سواد، اطلاعات و آمار مربوط به مایه کوبی دام های منطقه به صورت برخط قابل دستیابی است.7185/5132            "}