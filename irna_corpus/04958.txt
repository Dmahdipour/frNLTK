{"onTitr":"","titr":" ظرفیت دانش آموزان استعدادهای درخشان باید مورد توجه قرار گیرد","describe":" قزوین - ایرنا - رییس مرکز ملی پرورش استعدادهای درخشان کشور با تاکید بر استفاده از ظرفیت دانش آموزان استعدادهای درخشان، گفت: باید با برنامه ریزی درست و بسترهای لازم برای اشتغال این افراد در داخل، از خروج آنها از کشور جلوگیری شود.", "text":"به گزارش ایرنا، فاطمه مهاجرانی روز دوشنبه در جلسه شورای معاونان آموزش و پرورش استان قزوین، افزود: مجموعه سمپاد در سال 89 با باشگاه دانش پژوهان جوان ادغام و با تنزل یافتن به مرکز، متاسفانه استقلال مالی خود را نیز از دست داد.وی اضافه کرد: این موضوع حتی در تعداد مدارس استعدادهای درخشان نیز تاثیر گذاشت تا جایی که تعداد این مدارس از 360 مدرسه در سال 88 با رشد 100 درصدی به 700 مدرسه در سال 92 افزایش یافت. مهاجرانی ادامه داد: البته در سال 97 دوباره شاهد سازمان استعدادهای درخشان با هدف تربیت انسان های دوستدار کشور برای آینده مملکت خواهیم بود.این مسئول یادآور شد: به منظور رسیدن به این هدف، برنامه مهارت های زندگی در 2 سطح متوسطه اول با تاکید بر مهارت های دست آموزی، هنرهای دستی، توجه به خود و محیط زیست و در متوسطه دوم نیز با تاکید بر مهارت های همدلی، تربیت انسان های سالم و عاشق به کشور اجرا می شود.به گفته وی، در قالب اردوهای جهادی و تاکید بر شب مانی ها تلاش داریم به استقلال این دانش آموزان کمک کنیم.مهاجرانی با بیان اینکه در مجموعه کنونی مرکز مدارس استعدادهای درخشان تاکید بر کیفیت گرایی مدارس شده و به هیچ عنوان مسابقه ای برای مدال آوردن نداریم، خاطرنشان کرد: البته در این راه باید به دنبال تقویت کارهای گروهی در مدارس باشیم. وی با بیان اینکه در این زمینه ها کم کاری شده، تاکید کرد: با احیای سازمان و چارت جدید امیدواریم این مسایل نیز حل شود.این مسئول آموزشی در ادامه به طرح شهاب به عنوان طرح مکمل استعدادهای درخشان و نه جایگزین آن اشاره و اظهار داشت: این طرح در هشت محور به کشف و شناسایی استعدادهای برتر می پردازد.مهاجرانی در ادامه با اشاره به نقایص و ایرادات آزمون پایه هفتم مدارس سمپاد، افزود: در این آزمون اگرچه ایرادات واضحی وجود داشت اما در اینکه وجود این مراکز و مدارس الزامی است شکی نیست و تنها باید بخشی از آن اصلاح شود.وی با بیان اینکه برتری علمی ما در جهان نباید مورد غفلت قرار گیرد، یادآور شد: تاکنون 700 مدال جهانی طلا، نقره و برنز توسط دانش آموزان ایرانی کسب شده و این امتیاز کمی نیست.مهاجرانی با اشاره به اینکه نظام نخبگانی جزیی از نظام حاکمیتی بوده و به طور حتم باید در رفع ایرادهای آن تلاش کرد، گفت: طرح خوارزمی نیز از دستاوردهای ارزشمند نظام آموزشی بود که در سال 89 بودجه آن در جای دیگری راکد ماند اما طرح در جای دیگری اجرا شد.  مهاجرانی در پایان تصریح کرد: در مرحله اول این مسابقات حدود 90 هزار دانش آموز مدارس کشور شرکت کرده و در مرحله دوم 9 هزار و در مرحله بعد نیز از هر رشته 40 نفر انتخاب و به دوره تابستانی می روند و مدال های کشوری هم در همین دوره های تابستانی به دست می آیند.در ادامه این نشست از محمد ابراهیم کاتبی و آبتین قاسم پور، 2 دانش آموز قزوینی که به ترتیب موفق به کسب مدال طلای زیست شناسی و سلول های بنیادی در المپیاد کشوری شده بودند با حضور خانواده آنها تقدیر به عمل آمد.7388/8054            "}