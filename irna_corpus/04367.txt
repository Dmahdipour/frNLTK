{"onTitr":"","titr":" پنجمین المپیاد ورزشی در مدارس همدان برگزار می شود","describe":" همدان- ایرنا- معاون تربیت بدنی و سلامت آموزش و پرورش استان همدان گفت: پنجمین دوره المپیاد ورزش درون مدرسه ای با شعار دانش آموز فعال، مدرسه شاد و جامعه سالم در مدارس استان اجرا می شود.", "text":"عبداله جعفری روز دوشنبه در گفت و گو با خبرنگار ایرنا افزود: این المپیاد ورزشی 35 درصد از دانش آموزان استان همدان را پوشش می دهد.وی اظهار داشت: پرورش نسلی شاداب و بانشاط در طول دوران رشد اهمیت ویژه ای دارد و جز اهداف سند تحول بنیادین آموزش و پرورش به شمار می رود.جعفری عنوان کرد: یکی از برنامه های مکمل درس تربیت بدنی در مدارس، المپیاد ورزش درون مدرسه ای است که با برگزاری بازی ها و مسابقات ورزشی درون کلاسی و بین کلاسی برگزار می شود.وی توجه به شرایط اقلیمی، امکانات موجود در مدارس و علاقمندی دانش آموزان در راستای دسترسی به اهداف تخصصی تربیت بدنی را از جمله اهداف اجرای این طرح در مدارس عنوان کرد.جعفری افزود: یکی از ویژگی های این رویداد تاکید بر مدرسه محوری است که اجرای آن آثار مطلوب خود را در ایجاد نشاط و روحیه بین دانش آموزان و کشف و هدایت استعداد های ورزشی آنها بروز داده است.معاون تربیت بدنی و سلامت آموزش و پرورش استان همدان بهره گیری از ظرفیت انجمن های ورزشی مدارس را جز ویژگی های برگزاری این المپیاد برشمرد و عنوان کرد: تلاش می کنیم از ظرفیت خود دانش آموزان برای بهره گیری و تحکیم شخصیت آنها بهره بگیریم.وی اضافه کرد: هدف ما برای سال تحصیلی جاری پوشش 35 درصدی جمعیت دانش آموزی استان است، اما با توجه به استقبال چشمگیر دانش آموزان و همکاران فرهنگی ما انتظار می رود این برنامه مفید با عملکرد بهتری تا پایان سال تحصیلی به سرانجام برسد.در سال تحصیلی 98-97 نزدیک به 287 هزار دانش آموز در مدارس استان تحصیل می کنند.9904/2090            "}