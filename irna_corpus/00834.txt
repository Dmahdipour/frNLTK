{"onTitr":"","titr":" فتاح: آذربایجان شرقی رتبه اول حامیان ایتام را دارد","describe":" تبریز-ایرنا- رییس کمیته امداد امام خمینی (ره) با قدردانی از مردم نوع دوست آذربایجان شرقی و حمایت های مالی آنها از این مجموعه، گفت: این استان رتبه اول حمایت از ایتام در کشور را دارد.", "text":"پرویز فتاح عصر پنجشنبه در دیدار با نماینده ولی فقیه در آذربایجان شرقی و امام جمعه تبریز، افزود: میانگین مساعدت های مردم آذربایجان شرقی به ایتام ماهانه 400هزار تومان است که این رقم در متوسط کشوری معادل 225 هزار تومان می باشد و این امر نشان دهنده درک هوشمندانه و درست مردم این خطه از اوضاع اقتصادی کشور است.وی اظهار داشت: طبق آخرین آمار، مجموع درآمدهای کمیته امداد آذربایجان شرقی نیز از ابتدای امسال تاکنون افزایش 40 درصدی نسبت به مدت مشابه پارسال دارد که رقم بسیار قابل توجهی بوده و ما حتی در سازمان مرکزی نیز سال گذشته به این رقم نتوانستیم دست پیدا کنیم.فتاح ادامه داد: با توجه به شرایط اقتصادی موجود و وضعیت معیشتی شش ماه اخیر کشور، دست یابی به چنین آماری در آذربایجان شرقی بسیار قابل ملاحظه بوده و مردم این استان با درک منطقی از شرایط نیازمندان، نه تنها مساعدت های خود را کاهش نداده اند، بلکه افزایش نیز داده اند.وی، نقش موثر امام جمعه تبریز در ترویج فرهنگ انفاق و کمک های مردمی به نیازمندان را مورد اشاره قرار داد و با بیان اینکه مردم این استان متعصب انقلابی، ملی و ولایی هستند، گفت: در حالیکه مردم ماه ها تحت فشارهای سنگین اقتصادی هستند، متانت و آرامش موجود در این استان و همراهی آنها با کمیته امداد، نشان دهنده راهبری های موفقی نماینده ولی فقیه در استان است.فتاح اضافه کرد: مردم نجیب ایران اسلامی مطالبه سنگین از مسئولان ندارند بلکه تنها انتظار آنها از مسئولان این است که مانند آنها رفتار و زندگی کنند که این ویژگی در امام جمعه تبریز بارها دیده شده است.وی، حضور در استادیوم های ورزشی، برگزاری نشست های مفید و موثر با مدیران و جلسات رسیدگی به مشکلات مردمی در صحن مصلای تبریز را نمونه هایی از رفتارهای مردمی امام جمعه تبریز بیان کرد که آثار و برکات آن در کل کشور جاری و ساری است.رییس کمیته امداد امام خمینی (ره) با اشاره به هماهنگی های مطلوب این مجموعه با دولت و مجلس شورای اسلامی، گفت: هم اکنون در این زمینه های اقدامات متناسبی در حال انجام است و هم دولت و هم مجلس از کمیته امداد به خوبی حمایت می کنند.فتاح افزایش 14 درصدی میزان مستمری مددجویان کمیته امداد در سالجاری را مورد اشاره قرار داد و اضافه کرد: طبق هماهنگی های دولت و مجلس قرار است از ماه جاری کارت های خرید نیز در اختیار مددجویان قرار بگیرد که این طرح علاوه بر یارانه های نقدی است.وی از میان برداشتن نوبت دهی برای وام ضروری 5 میلیون تومانی را از اقدامات کمیته امداد برای ارایه تسهیلات به موقع به مددجویان برشمرد و ادامه داد: در همین زمینه در حال حاضر برای تامین جهزیه مددجویان نیز هیچ نوبتی وجود ندارد.به گزارش ایرنا، نماینده ولی فقیه در آذربایجان شرقی و امام  جمعه تبریز نیز در این دیدار با قدردانی از تلاش های کمیته امداد برای محرومیت زدایی از چهره جامعه اسلامی، گفت: این نهاد از یادگارهای بی بدیل امام راحل است که باید همواره مورد توجه جدی و حمایت های مردمی قرار بگیرد.حجت الاسلام محمدعلی آل هاشم، رشد کمک های مردمی در آذربایجان شرقی را دلیل بر اعتقاد عمیق دینی و انسانی و نیز وجود وحدت و صمیمت بین مردم و مسئولان دانست.وی ضمن قدردانی از تلاش های بی وقفه مدیران کمیته امداد آذربایجان شرقی، افزود: این مجموعه از دستگاه های موفق و کارنامه دار استان و دلیل اصلی آن پرهیز از ورود به بازی های سیاسی است و البته چنین رویه ای باید در تمام دستگاه های اجرایی جاری باشد.3038/518            "}