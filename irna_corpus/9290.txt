{"onTitr":" کارشناس بهداشت:    ","titr":" مسمومیت با الکل متانول عوارض شدید جسمی دارد","describe":" شیراز-ایرنا-کارشناس بهداشت دانشگاه علوم پزشکی جهرم گفت: مسمومیت با متانول (الکل چوب) عوارض جسمی شدیدی همچون کوری دائم، نارسایی کلیوی و کبدی به همراه دارد و گاهی مرگبار است.", "text":"دانیال فرهیخته، چهارشنبه در گفت‌ و گو با ایرنا افزود: ظرف چند روز گذشته بر اثر مسمومیت با الکل متانول، شاهد فوت و بستری شدن تعدادی از افراد در کشور بودیم. وی اظهار داشت: متانول (الکل چوب) یک ماده بسیار سمی، خطرناک و کشنده است که مصرف مقدار بسیار اندکی از آن  می تواند باعث عوارض شدید و جبران ناپذیری شود به گونه ای که مصرف حدود 2 سی‌سی از متانول با خلوص صد در صد در یک کودک 10 کیلویی و یا 10 سی‌سی در یک فرد بالغ 65 کیلویی می‌تواند منجر به مسمومیت شود. فرهیخته بیان کرد: مسمومیت حاد با متانول در کشور ما ممکن است، ناشی از مصرف اشتباهی آن به عنوان خوراکی، یا عمدی و یا مصرف آن به صورت مشروبات الکلی دست‌ ساز که حاوی مقادیری متانول هستند، رخ دهد. او ادامه داد: مسمومیت با متانول یک اورژانس پزشکی تلقی می‌شود و لازم است بیماران مسموم هرچه سریع تر به مراکز درمانی مراجعه کنند. این کارشناس دانشگاه علوم پزشکی جهرم اضافه کرد: علائم این گونه مسمومیت به طور معمول با تاخیر و ظرف مدت 12 الی 24 ساعت پس از مصرف با توجه به مقدار مصرف و درجه خلوص متانول ظاهر می‌شود. وی، نشانه های مسمومیت با متانول را شامل علائم گوارشی مانند، تهوع، استفراغ، درد شکمی و علائم عصبی شامل سردرد، سرگیجه، اختلال هوشیاری، تشنج و کما و همچنین علائم چشمی از جمله گشادشدن مردمک‌های چشم، تاری دید، التهاب عصب چشم و شبکیه و کوری دائمی و سایر علائم را اختلال در اسیدیته خون ‌(اسیدوز متابولیک) و آسیب شدید کلیه‌ها برشمرد. به گفته وی، متانول یا الکل چوب که همان الکل متیلیک یا صنعتی است، یکی از انواع الکل موجود در بازار است که در شکل خالص خود مایعی بی‌ رنگ و بی‌بو است که از آن در صنایع مختلفی از جمله رنگ‌سازی، لاک‌سازی، شیشه‌ پاک‌کن‌ها، چاپ و تکثیر و رنگ بر (حلال) کاربرد دارد. وی تاکید کرد: این ماده متاسفانه به دلیل ارزان و در دسترس بودن به عنوان ماده‌ای تقلبی به مشروبات الکلی برای سودآوری اضافه می‌شود. این کارشناس دانشگاه علوم پزشکی جهرم با بیان اینکه گاهی اوقات در چرخه فرآیند تولید الکل خوراکی دست‌ ساز ممکن است مقادیری متانول ایجاد شود، اظهار داشت: این ماده در کشور ما نیز در بسیاری از فروشگاه‌ها و مغازه‌های معمولی به عنوان الکل صنعتی به فروش می‌رسد. فرهیخته ادامه داد: برخی از مشروبات الکلی به ظاهر استاندارد و اصل موجود در بازار نیز تقلبی است، بنابراین مصرف اینگونه مشروبات الکلی نیز خالی از خطر نیست. او افزود: از آنجایی که مصرف متانول باعث علائم شرب خمر از جمله مستی نمی‌‌شود، در صورتی که فردی مشروبات الکلی مصرف کند و علائم شرب خمر در او ایجاد نشود اما علائم مسمومیت یاد شده در وی نمایان شود، لازم است بدون فوت وقت به اورژانس‌های بیمارستانی یا اورژانس مسمومیت برای انجام اقدامات درمانی تخصصی مراجعه کند. به گفته وی، در صورت مراجعه تاخیری با توجه به شدت بالای مسمومیت با متانول ممکن است با عوارض جبران ‌ناپذیری از جمله، نارسایی حاد کلیه، کبد، کوری دائم و مرگ همراه باشد. وی بیان کرد: متانول نیز به صورت کم و بیش در عرقیات گیاهی به دلیل چرخ تولید و فرآیند آن به وجود می‌آید که مصرف بیش از حد اینگونه مواد نیز ممکن است باعث مسمومیت‌های مزمن خفیف با متانول شوند از این رو لازم است افراد از مصرف بیش از حد و طولانی مدت عرقیات گیاهی پرهیز کنند زیرا ممکن است حاوی مقادیری متانول باشد.فرهیخته، گفت: با توجه به توصیه‌های دین مبین اسلام مبنی بر حرام بودن مصرف الکل لازم است از استعمال هرگونه مشروبات الکلی به ویژه مشروبات الکلی دست ساز جدا پرهیز شود. 9910 /6118            "}