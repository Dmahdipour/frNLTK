{"onTitr":"","titr":" اطلاعات به موقع مدیران راهبری صحیح افکار عمومی است","describe":" اراک - ایرنا - معاون سیاسی، امنیتی و اجتماعی استانداری مرکزی گفت: ارائه اطلاعات به موقع از سوی مدیران نقش موثری در هدایت و راهبری صحیح افکار عمومی دارد.", "text":"به گزارش ایرنا، «فتح الله حقیقی» روز دوشنبه در نشست شورای اطلاع رسانی استان مرکزی در اراک افزود: اطلاع رسانی و ارتباط و تعامل مناسب با رسانه ها باید در دستور کار جدی مدیران قرار گیرد.وی بیان کرد: اگر اطلاعات به موقع و درست در اختیار رسانه ها قرار نگیرد، انتشار اخبار غیرواقع  و شبهات در جامعه افزایش می یابد.معاون سیاسی، امنیتی و اجتماعی استانداری مرکزی ادامه داد: اقدام های مناسبی در بخش های مختلف کشور و این استان انجام شده اما مردم با بسیاری از آنها به دلیل ارائه نشدن اطلاعات از سوی مدیران، آگاهی ندارند.حقیقی اظهار داشت: کمیته رصد نارضایتی های اجتماعی در استان مرکزی تشکیل شده و در این کمیته موارد لازم به مدیرانی که با رسانه ها ارتباط و تعامل مناسبی ندارند، تذکر داده می شود.معاون سیاسی، امنیتی و اجتماعی استانداری مرکزی اضافه کرد: پیش بینی شده اتاق فکری در خصوص نحوه اطلاع رسانی از سوی مدیران با خبرنگاران در این استان شکل گیرد و باید تمام ادارات و نهادها یک رابط خبری معرفی کنند.رئیس اتاق اصناف استان مرکزی نیز در این نشست گفت: اصناف به عنوان بازوان اصلی انقلاب اسلامی رابط بین دولت و ملت هستند.«جمشید زند» افزود: اصناف سفره چینان مردم و ویترین دولت محسوب می شوند و این قشر در عرصه های مختلف در کنار مردم و دولت بوده اند.وی بیان کرد: 2 میلیون و 294 هزار واحد صنفی فعال در کشور وجود دارد که از این تعداد 52 هزار و 500 واحد صنفی در استان مرکزی فعالیت دارند.رئیس اتاق اصناف استان مرکزی ادامه داد: 23 هزار و 638 واحد صنفی این استان در اراک فعال است و از  182 اتحادیه صنفی فعال استان مرکزی، 40 اتحادیه در اراک است.زند تصریح کرد: فعالیت اصناف استان مرکزی در چهار بخش تولیدی با 10 هزار واحد، توزیعی با 25 هزار واحد، خدماتی با هشت هزار و 500 واحد و بقیه در بخش خدمات فنی است.وی بیان کرد: 16 هزار و 890 بازرسی از صنوف مختلف در 6 ماه نخست امسال در این استان صورت گرفته که حدود 10 درصد از صنوف بازرسی شده دارای تخلف بوده اند.رئیس اتاق اصناف استان مرکزی افزود: یکهزار و 764 مورد تخلف در این مدت شناسایی و یکهزار و 504 پرونده تشکیل شده و در برخی از پرونده ها چند مورد تخلف ثبت شده است.زند تصریح کرد: پنج هزار و 302 پروانه برای اصناف مختلف در استان مرکزی در 6 ماه اول امسال صادر شده، در این مدت یکهزار و 800 پروانه باطل شده و 450 واحد متخلف نیز مهر و موم شده است.وی بیان کرد: استان مرکزی تنها استانی در کشور است که علاوه بر شماره 124 برای دریافت شکایات مردم از صنوف مختلف، شماره 3820 را نیز دایر کرده و پایگاهی را در مرکز شهر اراک رای مراجعات مستقیم مردم ایجاد کرده است.رئیس اتاق اصناف استان مرکزی ادامه داد: بیشترین تخلفات صنفی این استان در 6 ماه گذشته مربوط به درج نکردن قیمت کالاها بوده است.زند عنوان کرد: مردم در مراجعات خود به واحدهای صنفی باید به درج قیمت بر روی کالا و داشتن پروانه کسب توجه کنند، برای خرید های خود تا سقف یک میلیون ریال به دلخواه فاکتور از فروشنده دریافت کنند اما از سقف یک میلیون ریال به بالا ارائه فاکتور از سوی فروشنده الزامی است.وی تاکید کرد: هیچ مشکلی در خصوص موجودی کالا در استان مرکزی وجود ندارد و شهروندان نگرانی نداشته باشند. مدیرکل حفاظت محیط زیست استان مرکزی هم در ادامه این نشست گفت: پسماند، آلودگی هوا، تالاب و گردو خاک اولویت های اصلی این نهاد بر اساس دستور رئیس جمهوری است.«رضا میرزایی» افزود: تفویض اختیارات استانی یکی از اقدام های مناسب صورت گرفته در سال جاری است که موجب شده بسیاری از اقدام ها در مدت زمان کوتاه به نتیجه برسد و عملیاتی شود.وی بیان کرد: اقدامات خوبی در بهبود وضعیت تالاب میقان اراک در حال انجام است و حدود 15 میلیارد ریال از اعتبارات ملی در این تالاب هزینه شده است.مدیرکل حفاظت محیط زیست استان مرکزی ادامه داد: اجرای طرح کرسی چینی و فنس کشی به طول 400 متر در اطراف برج پرنده نگری تالاب میقان از دیگر اقدامات صورت گرفته است.میرزایی تصریح کرد: توزیع مناسب آب در تالاب میقان اراک انجام شده و با اقدامات پیشگیرانه و ایزوله ای که انجام شده موردی از پی پی آر و آنفلوآنزای فوق حاد پرندگان در استان مرکزی وجود ندارد.وی گفت: تجهیزات لازم برای بحران های احتمالی در حیات وحش این استان وجود دارد و در سال جاری 2 دستگاه خودروی آمیکو خریداری شده است.مدیرکل حفاظت محیط زیست استان مرکزی اضافه کرد: طرح جامع زیست محیطی در پالایشگاه، پتروشیمی، نیروگاه و شرکت پخش فرآورده های نفتی این استان به دلیل آلودگی منابع آب زیرزمینی دشت شازند در حال اجرا است.میرزایی تصریح کرد: محیط زیست مکلف به برخورد با صنایع آلاینده ای است که آلودگی آنها مشخص است و صنایع آلاینده به ابزاری برای شهرداری ها تبدیل شده که بتوانند عوارض آلایندگی دریافت کنند.وی گفت: شرکت آلومینیوم اراک دارای 750 دیگ قدیمی بوده که تنها 42 دیگ قدیمی آن فعال است و این شرکت اقدامات زیست محیطی خود را شروع کرده است.مدیرکل حفاظت محیط زیست استان مرکزی افزود: شرکت آلومینیوم هنوز در شمار صنایع آلاینده این استان است و نتایج آخرین اندازه گیری ها نشان می دهد پارامترها بالاتر از حد استاندارد است.میرزایی عنوان کرد: بحث موضوع پسماندهای شرکت آلومینیوم به دلیل آلودگی های زیرزمینی در دستور کار جدی قرار دارد.وی تصریح کرد: دیگ های قدیمی آلومینیوم و واحد آند سازی آن قابلیت اندازه گیری ندارد و زمانی که این قابلیت وجود نداشته باشد نمی توان مستندات قانونی به دستگاه های قضایی ارائه کرد.مدیرکل حفاظت محیط زیست استان مرکزی ادامه داد: شرکت آلومینیوم برای محیط زیست خط قرمز است و مجموع شکایاتی که از محیط زیست شده و وجود پرونده های مفتوح در 14 مرجع قضایی نشان از پیگیری های زیست محیطی این شرکت است.میرزایی تصریح کرد:اقدامات زیست محیطی که در بهینه سازی دیگ های این شرکت صورت گرفته بر کسی پوشیده نیست و در دیگ های قدیمی مواد به صورت دستی تزریق می شد اما در بهینه سازی به صورت اتوماسیون تزریق می شود که در جلوگیری از خیزش مواد، گرد و غبار و ذرات آن نقش موثری دارد.مدیرکل حفاظت محیط زیست استان مرکزی اضافه کرد: باید ابزار اندازه گیری دقیقی برای سنجش آلاینده های این شرکت وجود داشته باشد و دستگاهی تهیه شده که تنها برای دودکش است و در سیستم هایی که بهینه سازی صورت گرفته میزان فلوراید آنها به زیر استاندارد رسیده که جای خوشحالی دارد.میرزایی اظهار داشت: سیستم هایی که بهینه سازی نشده، آلودگی را وارد محیط می کند اما چون از دودکش خارج نمی شوند قابلیت اندازه گیری ندارد.وی گفت: بد عهدی آلومینیوم بر همگان آشکار است اما با سیستمی که در حال اجرا دارند، مجبور به جمع آوری 42 دیگ باقی مانده هستند.مدیرکل حفاظت محیط زیست استان مرکزی عنوان کرد: این شرکت دلیل تاخیر در جمع آوری 42 دیگ را تاخیر در ارسال قطعات به دلیل تحریم ها و اعتراض کامیون داران اعلام کرده که به تایید استانداری نیز رسیده است.میرزایی بیان کرد: بحث آندسازی این شرکت نیز موضوعاتی در خصوص تسهیلات دارد که تعهد دستگاه های دیگر است.وی گفت: هیات وزیران و مجلس شورای اسلامی در موضوع شرکت آلومینیوم دستوراتی داده و تنها پیگیری های محیط زیست نبوده است.در نشست شورای اطلاع رسانی استان مرکزی بر ارتباط و تعامل مدیران با رسانه های این استان تاکید شد و مقرر شد اتاق فکری نیز در این راستا تشکیل شود.استان مرکزی با 12 شهرستان دارای بیش از یک میلیون و 400 هزار نفر جمعیت است.3005/3075/            "}