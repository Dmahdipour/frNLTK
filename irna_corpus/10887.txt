{"onTitr":"","titr":" بازار کار بنگاههای معاملات املاک در مشهد کساد است","describe":" مشهد- ایرنا- رئیس اتحادیه صنف مشاوران معاملات املاک مشهد گفت: ظرف شش ماه نخست امسال تداوم رکود در بازار مسکن و کاهش قراردادهای تنظیمی در بنگاههای معاملات املاک باعث کسادی بازار ملک شده و کاهش درآمد مشاوران املاک در این شهر شده است.", "text":"علی مرادزاده روز سه شنبه در گفت و گو با خبرنگار ایرنا افزود: در این شرایط بطور متوسط روزانه سه بنگاهدار معاملات املاک در مشهد با مراجعه به اتحادیه مشاوران املاک درخواست ابطال پروانه فعالیت خود را می دهند.وی به تعطیلی 200 بنگاه مشاوره معاملات املاک در مشهد از ابتدای امسال تاکنون اشاره و بیان کرد: معاملات مسکن در این مدت در شهر مشهد کاهش یافته زیرا بی ثباتی بازار منتج به تعلل خریدار و فروشنده در معامله شده و نوسانات اقتصادی تاثیرات روانی بر بازار مسکن داشته است. رئیس اتحادیه صنف مشاوران معاملات املاک مشهد ادامه داد: این در حالی است که ظرف شش ماه اخیر قیمت مسکن به دلیل افزایش قیمت نهاده های ساختمانی بین 20 تا 30 درصد بیشتر از گذشته شده است. وی گفت: همچنین در این مدت بهای اجاره خانه در مشهد 20 درصد بیشتر شده زیرا در شرایط رکود حاکم بر بازار تمایل اجاره دهندگان به دریافت رهن برای اجاره دادن ملکشان به شدت کاهش یافته و هم اینک موجران بیشتر متمایل به دریافت مبلغ ماهانه اجاره و دریافت پول نقد هستند.  مرادزاده افزود: از سوی دیگر نوسان قیمت باعث شده مستاجران تلاش کمتری برای تغییر محل سکونت داشته باشند و به نحوی با تنظیم قراردادهای کلامی بین خود و صاحبخانه با کمی قیمت بالاتر، در همان خانه بمانند. بر این اساس رونق توافق شخصی بین موجر مستاجر باعث کاهش آمار قراردادهای تنظیمی اجاره مسکن در بنگاههای املاک شده تا و مشاوران از این محل نیز درآمدی کسب نکنند. 7489/1858            "}