به گزارش ایرنا آیت الله سیداحمد علم الهدی در خطبه های امروز نماز جمعه مشهد در حرم مطهر رضوی با انتقاد از اقدام مجلس شورای اسلامی در تصویب کنوانسیون مقابله با تامین مالی تروریسم (سی.اف.تی) افزود: نمایندگان مجلس در یکشنبه هفته جاری، با این کار بدعتی گذاشتند که موجب تسلط دشمن بر کشور و حرکت به سمت خودتحریمی بود.وی اظهار داشت: آنچه در هفته جاری در مجلس شورای اسلامی به تصویب رسید، ضد آموزه های حضرت زینب (س) بود زیرا آن حضرت به ما دشمن ستیزی، مقاومت و حرکت به سمت پیروزی را آموخت.وی بیان کرد: سی.اف.تی یکی از معاهدات لوایح چهارگانه اف.آ.تی.اف است که مجلس آن را به تصویب رساند و معنای آن پیوستن به کنوانسیون مقابله با تامین مالی تروریسم است اما آمریکا در فهرست سیاه تروریسم خود انصارالله یمن، حزب الله لبنان، حماس فلسطین و سپاه قدس ایران را ثبت کرده است.نماینده ولی فقیه در خراسان رضوی گفت: تا امروز همه شگردهای شیطانی آمریکا به تصویب شورای امنیت سازمان ملل متحد رسیده است زیرا این شورا نانخور آمریکا است لذا با تصویب این لوایح و قرار گرفتن ایران در کنوانسیون سی.اف.تی، ما مرتکب خودتحریمی شده ایم.آیت الله علم الهدی اظهار داشت: سپاه قدس، روح دفاع این کشور و جان ملت است و با تصویب کنوانسیون سی.اف.تی در مجلس شورای اسلامی باید سپاه از دایره ارتباطات مالی و بانکی ایران حذف شود.وی بیان کرد: حضرت زینب (س) به ما آموختند که با دشمن بجنگیم، اما مصوبه اخیر مجلس شورای اسلامی راه را برای دشمن باز کرد تا بر ما مسلط شود.علم الهدی گفت: مقام معظم رهبری در نامه ای که از سوی دفتر ایشان به مجلس شورای اسلامی ارسال شد متضمن عدم مخالفت معظم له با بررسی کنوانسیون ها و لوایح آن در مجلس شورای اسلامی بود نه کنوانسیونی خاص؛ ما نیز طبق فرمایش مقام معظم رهبری بررسی این لوایح در مجلس را خالی از اشکال می دانیم.وی اظهار داشت: نمایندگانی که در مجلس شورای اسلامی سی.اف.تی را بررسی و آن را تصویب کردند، از خود سئوال کنند که آیا این بررسی با توجه به مبنای رهبر معظم انقلاب در بررسی کنوانسیون ها و لوایح و یا بی توجه به مبنای معظم له بود.وی خطاب به نمایندگان مجلس شورای اسلامی گفت: شما نمایندگان این مردم هستید که دائما مرگ بر ضد ولایت فقیه را فریاد می زنند، لذا باید لوایح را با توجه به مبنای رهبر معظم انقلاب در این خصوص بررسی می کردید.وی اظهار داشت: رهبر معظم انقلاب پیشتر فرموده بودند که «این معاهدات ابتدا در اتاق های فکر قدرت های بزرگ برای تامین منافع آنها به تصویب می رسد و پیرو آن، کشورهای دنباله رو به این لوایح شکل بین المللی می دهند به طوری که اگر کشوری مستقل مانند ایران آن را نپذیرد، ایران را مورد هجوم قرار می دهند؛ از دیدگاه من مجلس شورای اسلامی بالغ و عاقل است و باید مستقلا در موضوعاتی مانند مبارزه با تروریسم و پولشویی قانون گذاری کند اما هیچ ضرورتی ندارد با استناد به این مفاد به کنوانسیون هایی بپیوندیم که از عمق اهداف آنها آگاه نیستیم یا می دانیم مشکلاتی دارد».امام جمعه مشهد گفت: براساس فرمایش معظم له، مبنای رهبری در بررسی لوایح این است که ایران به این کنوانسیون ها نپیوندد، اما نمایندگان مجلس آن را بررسی کردند و به این نتیجه رسیدند که برای حفظ موقعیت کشور باید این لایحه را تصویب کنند و مشخص نیست چطور نمایندگان به این نتیجه رسیدند.آیت الله علم الهدی اظهار داشت: کارشناس ترین فرد در روز یکشنبه مجلس شورای اسلامی، وزیر امور خارجه بود که رسما اعلام کرد «تصویب سی.اف.تی مشکلات کشور را حل نمی کند و من و رئیس جمهوری تضمین نمی کنیم که با تصویب آن مشکلات کشور حل شود اما فقط بهانه را از دست آمریکا می گیریم».امام جمعه مشهد خطاب به مسئولان گفت: این را بدانید که خدا از یک قطره خون شهید نمی گذرد؛ رفتار و تصویب شما اگر با یک قطره خون شهید منافات داشته باشد، خدا از آن نمی گذرد.5132/7489
      
      