{"onTitr":"","titr":" کارکنان نهاد امداد رسانی سازمان ملل در فلسطین اعتصاب کردند","describe":" تهران - ایرنا - کارمندان دفاتر آژانس امدادرسانی و کاریابی آوارگان فلسطینی (آنروا) روز سه شنبه در اعتراض به کاهش کمک های بین المللی به این نهاد و در نتیجه تعدیل کارکنان آن، اعتصاب کردند.", "text":"به گزارش خبرگزاری فرانسه، کارکنان دفاتر آژانس امدادرسانی و کاریابی برای آوارگان فلسطینی در خاور نزدیک (آنروا) روز سه شنبه در اعتراض به تصمیم به کاهش شمار کارکنان این دفاتر و نیز محدود شدن برنامه های این نهاد به علت کمبود بودجه، اعتصابی دو روزه آغاز کردند. 'یوسف حمدونا' دبیرکل اتحادیه کارکنان آنروا در این باره گفت: این اعتصاب در اعتراض به کاهش کمکهای بین المللی به این نهاد و احتمال متوقف شدن خدمات آن صورت گرفته است. تعدیل کارکنان دفاتر آنروا و به دنبال آن اعتصاب کارکنان آن در حالی است که اتحادیه اروپا در سیاست تقابلی با آمریکا، چندی پیش اعلام کرد که پس از قطع کمک های مالی واشنگتن به آژانس امداد و اقدام سازمان ملل متحد برای آوارگان فلسطینی (آنروا) مبلغ 40 میلیون دلار دیگر در اختیار این آژانس قرار می دهد. «فدریکا موگرینی» مسئول سیاست خارجی اتحادیه اروپا در این باره گفت: این مبلغ به 500 هزار کودک آواره فلسطینی این امکان را می دهد که به مدرسه بروند، با این پول بیماران می توانند به خدمات بهداشتی دست یابند و هزاران فرصت شغلی برای آوارگان فراهم شود.موگرینی با اشاره ضمنی، خطاب به آمریکا گفت: از کشورهایی که کمک های خود به آنروا را کاهش داده اند، می خواهیم در رویه خود تجدید نظر کنند.درحالی که دولت «دونالد ترامپ» رئیس جمهوری آمریکا، 31 اگوست سال جاری (19 شهریور 97) اعلام کرد، کمک سالانه 360 میلیون دلاری به آنروا را متوقف می کند، کمک های اتحادیه اروپا در سال 2018 به 146 میلیون یورو رسیده است.همچنین کمک های مالی اروپا در میان سال های 2016 تا 2018 بالغ بر یک میلیارد و 200 میلیون یورو برآورد می شود.اتحادیه اروپا و آنروا ژوئن 2017 (خرداد/ تیرماه 96) نیز یک بیانیه مشترک موسوم به بیانیه 2017 – 2020 را برای تقویت ماهیت سیاسی همکاری آنها، تاکید بر تعهد اتحادیه اروپا به توسعه حقوق آوارگان فلسطینی و نیز حمایت از ثبات مالی بلندمدت آنروا امضا کردند.آژانس امداد و اقدام سازمان ملل متحد موسوم به آنروا سال 1949 برای کمک و حمایت از آوارگان فلسطنیی در پنج منطقه شامل اردن، سوریه، لبنان، کرانه باختری و نوار غزه شکل گرفت.افزایش کمک اتحادیه اروپا به آنروا را می توان، شکاف دیگری در سیاست اروپا با آمریکا دانست، پیش از این نیز با وجود آن که سفارت واشنگتن طی مراسمی رسمی از تل آویو به قدس منتقل شد، اتحادیه اروپا با تحریم این مراسم، اعلام کرد که سفارت خود را به قدس اشغالی منتقل نخواهند کرد.اروپام**9041**1908            "}