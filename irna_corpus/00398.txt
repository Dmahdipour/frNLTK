{"onTitr":" امام جمعه شیراز:    ","titr":" جلو زدن یا عقب‌ ماندن در ولایتمداری پذیرفته نیست","describe":" شیراز-ایرنا- نماینده ولی فقیه در استان فارس و امام جمعه شیراز با تاکید بر اینکه متاسفانه امروز برخی جلوتر از ولایت و یا عقب‌تر از آن‌ حرکت می‌کنند، گفت: ولایتمداری را باید از سلمان یاد بگیریم که نه جلو زد و نه عقب ماند، بلکه همراه بود، باید بکوشیم سلمان‌وار زندگی کنیم.", "text":"به گزارش ایرنا آیت‌الله لطف الله دژکام در خطبه‌های نماز جمعه امروز بیستم مهرماه با اشاره به نقش سلمان فارسی در جنگ احزاب، بیان داشت: سلمان در بالاترین مرتبه ایمان قرار داشت و بالاتر از آن دیگر نیست و همیشه پیرو ولایت بود و اگر مردم فارس امروز ولایتمدار هستند، از همین رو است. سلمان فارسی، صحابی مشهور پیامبر اکرم (ص) و از یاران امام علی (ع) بود تا آنجا که حضرت محمد (ص)، در وصف او گفته است: سلمان از ماست. او در غزوه‌های پیامبر، حضور داشت و ماجرای پیشنهاد وی برای کندن خندق در نبرد احزاب که به شکست مشرکان انجامید، مشهور است. سلمان پس از رحلت پیامبر (ص)، در شمار یاران علی بن ابی‌طالب (ع) قرار گرفت.امام جمعه شیراز بیان کرد: امروز نیابت امام زمان (عج) با وجود رهبر معظم انقلاب است اما برخی بسیار عقب هستند و نوع صحبت‌هایشان از مواضع ایشان زمین تا آسمان فاصله دارد.نماینده ولی فقیه در استان فارس ادامه داد: برخی جزو کسانی هستند که می‌گویند مومن هستیم اما مسابقه دارند که به سمت کفار بروند و ایمان در قلبشان نفوذ نیفتاده، اینها خیلی دوست دارند که با غرب مذاکره کنند. آیت‌الله دژکام گفت: ما راه مذاکره را بیش از 100 سال رفته‌ایم و هر دفعه دیده‌ایم که غرب خیانت می‌کند، اما برخی از این تجربه تاریخی درس نمی‌گیرند.وی افزود: عده‌ای نیز در موضع گیری‌ها تندتر از رهبری می‌شوند و باید از این تندی بازگردند و گمان نکنند رای ما از رای ولی امر ثاقب تر است درحالیکه هیچ یک از مقدمات تصمیم گیری را نمی دانیم.امام جمعه شیراز، جایگاه کسانی را که به بهانه انقلابی بودن، انقلابی تر از رهبری هستند، در جبهه مقابل دانست. وی همچنین با اشاره به تصویب پیوستن ایران به کنوانسیون بین المللی مقابله با تامین مالی ترورسیم (CFT) در مجلس شورای اسلامی بیان داشت: این موضوع باعث نگرانی علما و مراجع شده است زیرا اگر آن را بپذیریم، ممکن است در آینده نتوانیم مستقلا در مصالح ایران و اسلام تصمیم بگیریم. آیت‌الله دژکام افزود: بر این اساس، اطلاعات شرکت‌های بزرگ و مسیر مالی آنها در خارج کنترل می‌شود و اگر این اطلاعات به دست آمریکا بیفتد، سودی نمی‌بریم و این نگرانی بسیار جدی است. وی با بیان اینکه حق تحفظ درباره تعیین مصداق ترورسیم ممکن نیست، بیان کرد: نگرانی‌ همه ما این است که فردا کار به جای باریک برسد.نماینده ولی فقیه در استان فارس گفت: به گفته موافقان طرح، تنها فایده این طرح این است که آمریکا نمی‌تواند از ما بهانه بگیرد؛ درحالیکه آمریکا از راه‌های مختلف بهانه‌گیری می‌کند.آیت‌الله دژکام افزود: مجلس باید بیش از این و با دقت بیشتر لایحه را بررسی می‌کرد اما هم ‌اکنون یک قدم دیگر مانده و آن رسیدگی لایحه در شورای نگهبان است. وی اظهار داشت: همین توقعی که از مجلس داشتیم، از شورای نگهبان هم داریم که واقعا این طرح را بررسی کنند به و همه ابعاد آن توجه داشته باشند و به گونه ای رفتار نکنیم که راه دشمن را صاف کرده باشیم. امام جمعه شیراز با اشاره به بیانات رهبر معظم انقلاب که روز دوازدهم مهرماه جاری در اجتماع بزرگ بسیجیان در ورزشگاه آزادی تهران ایراد کردند، گفت: امروز ملت، ارتش، نیرو‌های انتظامی و نظامی، همه یکپارچه و یکصدا تصمیم گرفته‌اند بعد از این تحقیر نشوند. نماینده ولی فقیه در استان فارس ادامه داد: این تصمیم بر عهده مجلس شورای اسلامی و شورای نگهبان گذاشته شده‌ است و ما هم منتظریم رفتار این مجموعه‌ها را ببینیم و مردم با توجه به سخنان رهبری داوری خواهند کرد. این تیغ دولبه ای است که دست نمایندگان مجلس است. آیت الله دژکام بیان کرد: مردم خیانت‌ها را تسویه حساب می‌کنند، ما می‌خواهیم بر روال طبیعی و قانونی کار انجام شود و نگاه رهبری هم همین است تا ثبات و اقتدار کشور واضح شود اما قانون گذاران باید این مساله را بدانند که اگر جایی بخواهند لطمه‌ای به ملت بزنند، ملت انتقام خود را از آنها خواهد گرفت.**اشعار حافظ حاوی نکات ظریف از اهل بیت (ع) استامام جمعه شیراز در بخش دیگری از خطبه های خود با اشاره به بیستم مهر‌ماه، یادروز شاعر بلند آوازه ایران و اسلام خواجه حافظ شیرازی، گفت: این مرد فهیم، نکات ظریف اهل بیت (ع) را در اشعار خود جای داده است و اوج سخن این شاعر بزرگ جهان، مشخصا مدح مختصری برای امام حسین (ع) است. وی افزود: حافظ می‌گوید، فاش می‌گویم و از گفته خود دلشادم/ بنده عشقم و از هر دو جهان آزادم و بر این اساس، اگر کسی بنده خدا شد از هر دو جهان‌ آزاد است و این آزادی فوق آزادی‌هایی است که در دنیا از آن سخن می‌گویند.آیت‌الله دژکام با بیان اینکه حافظ غزل یاد‌ شده را زیبا سروده است اما نمی‌توان عاشقی را  یافت که از هر دو جهان آزاد باشد، به شعری از علامه طباطبایی اشاره کرد و اظهار داشت: مرحوم علامه، پنج بیت این غزل را تضمین کرده و مصداق آن را سالار شهیدان امام حسین (ع) می‌داند که از هر دو جهان آزاد بود. نماینده ولی فقیه در استان فارس با بیان اینکه تقوا باعث آزادی انسان است، گفت: سازمان بهداشت جهانی به این نتیجه رسیده است که تا معنویت برای بشر تامین نشود، انسان بیمار است و انسان اگر می‌خواهد سالم باشد، باید به معنویت اهمیت دهد. تعدادی از نمازگزاران جمعه شیراز در پایان این آیین با در دست گرفتن نوشته هایی، مخالفت خود با تصویب لوایح چهارگانه موسوم به FATF (کارگروه ویژه اقدام مالی) در مجلس شورای اسلامی را بیان کردند و از شورای نگهبان، خواستند مصوبات مجلس در این راستا را تایید نکند.  به گفته حسینعلی امیری، معاون پارلمانی رئیس جمهوری، لوایح مرتبط با کارگروه ویژه اقدام مالی (FATF ) برای استاندارد سازی و ساماندهی نظام بانکی و ارتباط بانک های ایران با بانک ها و موسسه های مالی دنیا هستند.گروه ویژه اقدام مالی، یک نهاد فراملی ناظر بر مقررات و قوانین کشورهای مختلف برای سنجش میزان کارایی آنها در مبارزه با پولشویی است.پیش از این، لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) از این لوایح چهارگانه، با 143 رای موافق از مجموع 271 نماینده حاضر در مجلس شورای اسلامی به تصویب رسید، 120 نماینده نیز رای مخالف و پتج نماینده هم رای ممتنع دادند. 7375/ 6118            "}