{"onTitr":"","titr":" شهرداری تبریز با بازیکنان بومی و جوان در مسابقات شرکت می کند","describe":" تبریز - ایرنا - سرمربی تیم والیبال شهرداری تبریز با اشاره به شروع تمرینات بازیکنانش از هفته گذشته، گفت: با تیمی بومی و جوان وارد مسابقات لیگ برتر والیبال باشگاه های کشور خواهیم شد.", "text":"عادل بناکار عصر شنبه در گفتگوی اختصاصی با خبرنگار ورزشی ایرنا خاطرنشان کرد: تغییر تصمیم مسوولان شهرداری تبریز در خصوص تیم داری و گذشت زمان، باعث شد تا از لحاظ زمانی تیم را دیر ببندیم و با نفرات بومی و جوان وارد مسابقات شویم.وی با بیان اینکه نسبت به سال های قبل از بودجه کمی برخوردار هستیم اظهار کرد: بودجه تیم والیبال شهرداری تبریز 30 یا 40 درصد نسبت به سال های قبل کاهش یافته و دیگر نمی توانیم انتظارات فصل قبل را از تیم جدید داشته باشیم.بناکار در پاسخ به میزان بودجه تیم والیبال شهرداری تبریز اعلام کرد: بودجه 45 میلیارد ریالی تیم والیبال در فصل گذشته با کاهش 20 میلیارد ریالی در فصل جاری مواجه شده است.وی با بیان اینکه با نفرات بومی و جوان ولی با انگیزه وارد مسابقات خواهیم شد، اظهار امیدواری کرد: مسوولان شهرداری تبریز حمایت های بی دریغ خود را از این تیم ادامه دهند تا بازیکنان بتوانند با تمام توان در مسابقات حاضر شوند.وی یادآوری کرد: نفراتی همچون حمزه زرینی، هومن باقری، موزن، آرش کشاورز، میکائیل تاجر، ادریسی و دانشور به طور قطعی از تیم جدا شدند و بازیکنانی همچون سهند الله وردی و قلی زاده از تیم امید سایپا و شیرود، اکبر ولایی، ناصر رحیمی و امین اسماعیلی نژاد به تیم والیبال شهرداری تبریز اضافه شدند.سرمربی تیم والیبال شهرداری تبریز از نبود اسپانسر در تیم انتقاد و عنوان کرد: با انتخاب مدیر عامل سازمان انشاءالله مشکلات تیم برطرف خواهد شد.وی اعلام کرد: امیر حسینی و شریفات با وجودی که تقاضاهای بهتری از سوی تیم های دیگر لیگ برتری داشتند، همچنان در کنارتیم والیبال شهرداری تبریز ماندنی شدند تا با تجارب خود به بازیکنان جوان تیم کمک کنند.وی در پاسخ به این سوال که آیا در کادر فنی تیم تغییراتی بوجود آمده است؟ گفت: به غیر از آنالیزور تیم که به تیم والیبال ارومیه ملحق شده است تغییراتی نداشتیم و برای جایگزینی وی 2 گزینه در حال بررسی است.بناکار با اشاره به اینکه بیست و پنجم مهر ماه مسابقات لیگ برتر والیبال باشگاه های کشور شروع می شود، افزود: طبق قرعه کشی سازمان لیگ در هفته اول مسابقات لیگ برتر تیم شهرداری تبریز مهمان تیم چی چست ارومیه خواهد بود و در صورت صحت خبرهایی مبنی بر انصراف این تیم، لیگ برتر والیبال با سیزده تیم شروع خواهد شد و ما دوم آبان ماه در هفته بعد میزبان تیم کاله آمل خواهیم بود.به گزارش ایرنا، تیم والیبال شهرداری تبریز در فصل گذشته لیگ برتر والیبال عنوان سومی مشترک را کسب کرد./3071/9853            "}