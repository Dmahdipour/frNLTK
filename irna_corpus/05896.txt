{"onTitr":"","titr":" بیش از 2 میلیون مسکن روستایی بهسازی و بازسازی شد","describe":" بیرجند - ایرنا - قائم مقام نماینده ولی فقیه در بنیاد مسکن انقلاب اسلامی گفت: از مجموع پنج میلیون و 350 هزار واحد روستایی کم دوام و بی دوام در کشور تاکنون بیش از 2 میلیون مسکن بازسازی و بهسازی شده است.", "text":"به گزارش ایرنا ،حجت الاسلام محمدعلی رضایی روز یکشنبه در حاشیه بازدید از واحدهای مسکونی اقشار کم درآمد بیرجند در جمع خبرنگاران اظهار داشت: وظیفه اصلی بنیاد مسکن انقلاب اسلامی خانه سازی برای محرومان جامعه است. وی بیان کرد: از آنجایی که بخش عمده ای از واحدهای مسکونی مناطق روستایی و شهرهای کشور کم وام و بی دوام بود لذا دولت تصمیم گرفت با پرداخت تسهیلات ارزان قیمت نسبت به بازسازی و بهسازی آنها اقدام کند. قائم مقام نماینده ولی فقیه در بنیاد مسکن انقلاب اسلامی عنوان کرد: تا جایی که امکانات اجازه دهد در شهرها و شهرک ها سالانه حدود 100 هزار واحد مسکونی و در روستاها 200 هزار مسکن احداث می شود. وی یادآور شد: در برنامه پنج سال اخیر امید است تمام روستاهایی که دارای مسکن کم دوام و بی دوام هستند بهسازی یا بازسازی شود تا از این طریق موجبات امنیت بیشتر مردم را فراهم کنیم. حجت الاسلام رضایی افزود: در مناطق روستایی برای هر واحد مسکونی 25 میلیون تومان تسهیلات با کارمزد حدود پنج درصد پرداخت می شود که این طرح در تمام دوران چند ساله تعطیل نشده است. وی ادامه داد: در شهرهای زیر 25 هزار نفر جمعیت نیز مردم می توانند برای بهسازی و بازسازی مسکن خود از تسهیلات هفت درصد تا سقف 30 میلیون تومان استفاده کنند. قائم مقام نماینده ولی فقیه در بنیاد مسکن انقلاب اسلامی گفت: امید است با همکاری بیشتر و جدی تر بانک ها تسهیلات بیشتری در اختیار مردم قرار گیرد تا افرادی که واقعا نیاز به مسکن دارند با دریافت تسهیلات، همکاری بنیاد مسکن و خودشان خانه دار شوند. پیش از این عزیرالله مهدیان معاون بازسازی مسکن روستایی بنیاد مسکن انقلاب اسلامی گفته بود؛ طرح بهسازی مسکن روستایی از سال 1384 در کشور آغاز شده که در این مدت بیش از یک میلیون و 650 هزار واحد مسکونی در روستاها بهسازی شده و 350 هزار واحد دیگر در 10 سال گذشته در مناطقی که بلایای طبیعی داشته بازسازی شده است. اکنون از پنج میلیون و 300 واحد مسکونی در روستاهای کشور سه میلیون و 100 تا 200 هزار واحد آن نیازمند مقاوم سازی است؛ فرآیند نوسازی این واحدهای روستایی با استفاده از آورده روستاییان و تسهیلات بانکی به تدریج در حال انجام است. مدیرکل بنیاد مسکن انقلاب اسلامی خراسان جنوبی هم گفت: طبق سرشماری نفوس و مسکن سال 1395 تاکنون از 88 هزار و 835 واحد مسکونی استان 39 هزار و 302 واحد مقاوم سازی شده است. علی اصغر آسمانی مقدم افزود: از مجموع مسکن روستاییان استان 42 درصد دارای استحکام بسیار مناسب در مقابل حوادث، 14.5 درصد دارای مصالح تقریبا با دوام بدون رعایت اصول فنی و حدود 40 درصد از مصالح کم دوام یا بی دوام استفاده کرده اند. قائم مقام نماینده ولی فقیه در بنیاد مسکن انقلاب اسلامی در سفر یکروزه به خراسان جنوبی سه طرح هادی روستایی را افتتاح و از تعدادی واحدهای مسکونی اقشار کم درآمد شهرک معصومیه بیرجند بازدید کرد. 7557 * 6054            "}