{"onTitr":" بازی های پاراآسیایی 2018؛    ","titr":" هشت مدال رنگارنگ شطرنج بازان نابینا و کم بینا","describe":" تهران - ایرنا - دور هفتم مسابقات شطرنج نابینایان و کم بینایان در بازی های پاراآسیایی 2018 جاکارتا در کلاس های مختلف برگزار شد و نمایندگان کشورمان موفق به کسب سه نشان طلا، سه نقره و دو برنز شدند.", "text":"به گزارش روز چهارشنبه خبرنگار اعزامی ایرنا، در رقابت های گروه b2 و b3 بانوان، تمامی مدال های ممکن تیمی و انفرادی از آن ایران شد. عاطفه نقوی با 5.5 امتیاز عنوان قهرمانی و مدال طلا را به دست آورد. فریبا زنده بودی با 5 امتیاز به مدال نقره رسید و فاطمه برقول نشان برنز را از آن خود کرد. درخشش خیره کننده شطرنج بازان بانوی کشورمان سبب شد تا مدال طلای تیمی رقابت های شطرنج استاندارد نیز برای ایران به ارمغان آید. در مسابقات گروه b2 و b3 آقایان نیز مدال طلای انفرادی و نقره تیمی نصیب ایران شد. امید کریمی شطرنج باز 17 ساله اصفهانی توانست با چهار برد و سه تساوی و 5.5 امتیاز از مجموع هفت دور، نشان ارزشمند طلا را به دست آورد. همچنین تیم شطرنج b2 و b3 آقایان شامل امید کریمی، مجید باقری و علیرضا قورچی بیگی، توانستند صاحب گردن آویز نقره شوند. در مسابقات b1 بانوان، لیلا زارع زاده به مدال برنز رسید و در بخش تیمی شطرنج بازان بانوی نابینای ایران ملیحه صفایی، لیلا زارع زاده و زهرا محمدی راد، به مدال نقره تیمی دست یافتند. مسابقات بخش سریع نیز امروز (چهارشنبه) در هفت دور برگزار می شود و مانند رقابت های استاندارد، مدال های تیمی و انفرادی در آن توزیع می شود.سومین دوره بازی های پاراآسیایی 2018 در روزهای 14 تا 21 مهر با حضور 2 هزار 880 ورزشکار از 41 کشور در 18 رشته ورزشی به میزبانی جاکارتا برگزار می شود. در این بازی ها ٦٨٥ مدال توزیع می شود که از این تعداد ٣٠٠ نشان برای زنان، ٣٤٣ مدال برای مردان و ٤١ گردن آویز در میکس و تیمی است. ایران با 209 ورزشکار و در 13 رشته ورزشی راهی سومین دوره بازی های پاراآسیایی 2018 جاکارتا شده است.ورزشی**2052**1584            "}