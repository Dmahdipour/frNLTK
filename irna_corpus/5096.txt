{"onTitr":"","titr":" عامل شرارت های سریالی در منطقه سیستان دستگیر شد","describe":" زاهدان - ایرنا - فرمانده انتظامی سیستان و بلوچستان گفت: عامل شرارت های سریالی در منطقه سیستان با 25 فقره سابقه کیفری در عملیات ضربتی پلیس شهرستان هامون واقع در شمال این استان دستگیر شد.", "text":"به گزارش ایرنا از پایگاه خبری پلیس سردار محمد قنبری روز دوشنبه در این باره اظهار داشت: در پی دریافت گزارش هایی مبنی بر شرارت های سریالی فردی سابقه دار با ایجاد نا امنی در سطح شهرستان هامون و دیگر مناطق سیستان تیمی از پلیس امنیت عمومی موضوع را به طور ویژه در دستور کار خود قرار داد. وی افزود: در بررسی فعالیت های مجرمانه این شرور مشخص شد وی از آبانماه سال 87 به جرم مشارکت در قتل عمد و حمل سلاح گرم تحت تعقیب مقام قضایی و دستگاه امنیتی قرار گرفته و از آن مدت با اقداماتی نظیر آدم ربایی، سرقت به عنف و مسلحانه، تیراندازی، حمل مواد مخدر موجب سلب آسایش شهروندان شده است. فرمانده انتظامی سیستان و بلوچستان گفت: تحقیقات گسترده پلیس امنیت عمومی برای دستگیری این فرد شرور که دائم محل اختفایش را تغییر می داد ادامه داشت تا اینکه روز گذشته اطلاعاتی در خصوص محل اختفایش در یکی از مناطق حاشیه ای شهر زابل به دست آمد. وی ادامه داد: ماموران انتظامی هامون با نیابت قضایی در این عملیات هماهنگ و منسجم با محاصره مخفیگاه این شرور خطرناک وی را در اقدامی ضربتی و غافلگیرانه دستگیر و در بازرسی از محل یک قبضه کلت کمری به همراه سه تیر جنگی کشف کردند. سردار قنبری با اشاره به اینکه این شرور 40 ساله خطرناک 25 فقره سابقه کیفری را در پرونده اش به یدک می کشد اظهار داشت: متهم پس از تشکیل پرونده به دادسرا معرفی شد. وی تاکید کرد: پلیس اجازه نخواهد داد مجرمان و مخلان نظم و امنیت عمومی، آسایش شهروندان را بر هم زنند و در صورت بروز هرگونه اقدام غیرقانونی با هنجارشکنان قاطعانه برخورد می شود.سیستان با پنج شهرستان زابل، زهک، هامون، هیرمند و نیمروز در شمال سیستان و بلوچستان واقع شده است.3213**6081            "}