{"onTitr":" نماینده مجلس:    ","titr":" 1.5 میلیارد دلار برای توسعه روستاها اختصاص یافته است","describe":" شهرری- ایرنا- نماینده مردم تهران، ری، اسلامشهر و شمیرانات در مجلس شورای اسلامی گفت: تاکنون یک میلیارد و 500 میلیون دلار از محل صندوق توسعه ملی کشور برای توسعه بخش روستایی و عشایری اختصاص یافته است.", "text":"به گزارش ایرنا، سیده فاطمه حسینی در آیین بهره برداری از چهار طرح عمرانی و صنعتی در روستاهای بخش مرکزی شهرستان ری عنوان کرد: توانمند سازی روستاییان به خصوص زنان روستایی، استفاده از فن آوری های نوین در تولیدات و کاهش مهاجرت از روستاها به حاشیه شهرهای بزرگ از مهمترین دلایل تصویب این لایحه در مجلس شورای اسلامی بود.وی با بیان اینکه بسیاری از معضلات و آسیب های اجتماعی ریشه در حاشیه نشینی دارد، اظهار داشت: خشکسالی، نبود امکانات مناسب زندگی و توجه نکردن به روستاها از جمله دلایلی است که موجب مهاجرت و حاشیه نشینی روستاییان در اطراف شهرهای بزرگ می شود.حسینی ادامه داد: امروز بسیاری از معضلات از جمله طلاق، اعتیاد و انواع بزه های اجتماعی در اثر مهاجرت روستاییان به اطراف شهرها ایجاد شده که باید دولت با ارائه برنامه های درست و منطقی زمینه مهاجرت معکوس از شهرها به روستاها را فراهم نماید.این نماینده مجلس با بیان اینکه تولیدات روستاییان بر اساس کار جمعی اعضای خانواده استوار است، تاکید کرد: نقش زنان روستایی باید در برنامه های دولت برای توسعه مناطق روستایی بسیار پررنگ باشد تا زنان فرصت استفاده از منابع مالی و تصمیم گیری در اقتصاد خانواده را بیشتر از گذشته بر عهده داشته باشند.وی یادآور شد: مجلس 15 درصد از اعتبارات اختصاص داده شده به توسعه روستاها را برای استفاده از فن آوری های نوین در کسب و کارهای روستایی در نظر گرفته است.نماینده مردم تهران در مجلس ادامه داد: جوانان روستایی باید از استارت آپ ها برای هدایت محصولات روستایی به بازار شهر نهایت استفاده را انجام دهند تا بدین وسیله زمینه رشد و توسعه روستاها در کشور فراهم شود. 15 مهر ماه در تقویم رسمی کشور به عنوان روز ملی روستا و عشایر نامگذاری شده است.شهرستان ری (به مرکزیت شهرری) با جمعیتی بیش از یک میلیون و 400 هزار نفر در جنوب استان تهران واقع شده که دارای پنج شهر شهرری، باقرشهر، کهریزک، قیامدشت و حسن آباد و چهار بخش مرکزی، کهریزک، فشاپویه، خاوران و قلعه نو است./6003/3218            "}