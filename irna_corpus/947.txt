{"onTitr":" معاون استاندار خراسان جنوبی:    ","titr":" تجمیع کشتارگاه های سنتی به صنعتی ضروری است","describe":" بیرجند - ایرنا - معاون هماهنگی امور عمرانی استاندار خراسان جنوبی، گفت: با توجه به اهمیت بهداشت عمومی تجمیع کشتارگاه های سنتی به صنعتی در استان باید در دستور کار قرار گیرد.", "text":"به گزارش ایرنا سید مجتبی علوی مقدم روز پنجشنبه در آیین گرامیداشت روز ملی دامپزشکی در بیرجند گفت: ستاد ساماندهی کشتارگاه های استان تشکیل و دستورالعمل های لازم برای فرمانداران در سراسر استان ابلاغ شده است.وی ادامه داد: با ساماندهی این ستاد نقاط آلوده با تجمیع کشتارگاه های سنتی به صنعتی کاهش می یابد و سلامت و امنیت غذایی جامعه را در پی خواهد داشت.معاون استاندار خراسان جنوبی با بیان اینکه حفظ سرمایه دامی، ارتقای بهداشت عمومی و تقویت امنیت غذایی باید سرلوحه دامپزشکی قرار گیرد گفت: امیدواریم با جدیت دامپزشکان بتوانیم شعار 'دام سالم، غذای سالم و انسان سالم' را محقق کنیم.وی یادآور شد: نقش و اهمیت دامپزشکی بر کسی پوشیده نیست و این سازمان از مزرعه تا سفره مردم در تامین امنیت غذایی نقش دارد.علوی مقدم گفت: تامین امنیت در همه حوزه ها و حل مشکلات مردم در داخل برج های شیشه ای امکانپذیر نیست و مسئولان در همه حوزه ها بخصوص دامپزشکی باید به صورت میدانی وارد عمل شوند.وی افزود: تولیدکنندگان کشور در مسئولیتی که دارند پای کار هستند و رتبه های قابل توجه ما در زمینه دام در سطح جهان بیانگر این همت و جدیت تولیدکنندگان است.وی گفت: با وجود مشکلات و تنگناهایی که وجود دارد باید بر دست و بازوی تولیدکنندگان حوزه دامی بوسه زد و از خدمات آنان تقدیر کرد.نماینده مردم سربیشه و نهبندان در مجلس شورای اسلامی نیز گفت: تحریم های ظالمانه و وضعیت ارز دنیای تولید کنندگان را متلاطم کرده است و مسئولان باید تدبیری کنند که تولیدکنندگان در این زمینه دغدغه نداشته باشند.نظر افضلی افزود: در حال حاضر 45 هزار میلیارد تومان از صنعت مربوط به دامپزشکی، روزهای متلاطمی را می گذرانند که در این میان نقش دامپزشکی در تامین امنیت و صیانت از سرمایه دامی قابل تقدیر است.وی گفت: سال گذشته آنفلوآنزای فوق حاد پرندگان 12 استان کشور را فرا گرفت به طوری که 24 میلیون مرغ تخمگذار از مدار خارج شد و سه هزار میلیارد تومان متضرر شدیم.وی اظهار داشت: قبل از این بیماری، تب برفکی از غرب کشور وارد شد اما با توجه به هم مرزی خراسان جنوبی با افغانستان و کانون های بیماری در سیستان بلوچستان تلاش دامپزشکی خراسان جنوبی مشهود است.یکی از فعالان حوزه طیور خراسان جنوبی هم در این همایش گفت: در 10 ماه گذشته به دلیل نوسانات و مشکلات به وجود آمده 12 میلیارد تومان ضرر کردم که توان تولید را از مجموعه گرفته است.غلامحسین فرزین افزود: سیاست های مدیریتی طوری شده که سندیکای جوجه یکروزه، جوجه را یکهزار و 750 تومان قیمت گذاری کرده اما از ما 700 تا هزار تومان می خرند.وی ادامه داد: آیا واقعا انصاف است که قیمت مرغ با گوجه فرنگی یکی باشد، چرا تولیدکنندگان را در نمی یابید.این همایش به مناسبت 14 مهر روز دامپزشکی با حضور معاون توسعه مدیریت و منابع انسانی سازمان دامپزشکی در بیرجند برگزار شد.3215*3028            "}