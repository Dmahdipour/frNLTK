{"onTitr":"","titr":" 1.8 میلیون نقطه در خراسان رضوی نیازمند ژئوکدسازی است","describe":" مشهد- ایرنا- مدیر کل پست خراسان رضوی گفت: یک میلیون و 850 هزار و 506 نقطه و نشانی کلی در گستره شهری و روستایی این استان در اجرای طرح ملی جی نف نیازمند ژئوکدسازی است.", "text":"سید احمد موسوی روز چهارشنبه در گفت و گو با خبرنگار ایرنا افزود: از این نقاط یک میلیون و 93 هزار و 757 مورد در شهرها و 756 هزار و 749 نقطه در روستاها قرار دارد که از این میان تنها یک میلیون و 41 هزار نقطه شهری (معادل 96 درصد) ژئوکدسازی شده است.  وی اظهار داشت: هر یک از این ژئوکدها معرف یک نشانی استاندارد و کلی در سطح زمین است که می تواند شامل یک یا چندین کدپستی باشد که نقاط موجود فعلی نیازمند راستی آزمایی است.وی گفت: بر اساس این تعاریف خراسان رضوی دارای سه میلیون و 784 هزار مکان و کد پستی است که 2 میلیون و 878 هزار مورد آن در شهرها و بقیه آن در روستاها قرار دارد.موسوی افزود: هر مکان دارای کد پستی می تواند یک واحد آپارتمان در یک مجتمع مسکونی، مغازه، خانه ویلایی در گستره شهری یا روستایی استان باشد که به آن یک کد پستی 10 رقمی تعلق می گیرد.وی اظهار داشت: در فرایند راستی آزمایی، ویژگی های هر مکان با وضعیت آنچه در محل وجود دارد تطبیق داده می شود که سال گذشته در شهرهای مشهد، سبزوار، تربت حیدریه و نیشابور برای یک میلیون و 342 هزار کدپستی این فرایند طی شد و تا بهمن ماه امسال نیز در شهرهای بردسکن، تایباد، تربت جام ، چناران ، خلیل آباد، درگز ، قوچان ،کاشمر و مه ولات انجام می شود.مدیر کل پست خراسان رضوی همچنین جی نف را یکی از طرح های اقتصاد مقاومتی این سازمان دانست و گفت: در این طرح هر مکان دارای یک کد جغرافیایی اختصاصی در قالب یک نشان استاندارد می شود که این فرایند در شهرها با نقشه های جی.آی.اس که شهرداری در اختیار پست قرار داده در حال تکمیل است اما در روستاهای خراسان رضوی پروژه جی نف هنوز به جایی نرسیده است.وی به فواید طرح جی نف اشاره کرد و افزود: با اجرای این طرح، یافتن نشانی ها به سهولت و ناوبری به صورت دقیق انجام می شود و در مواردی نظیر امدادرسانی، دستگاههای خدمت رسان با سهولت بیشتری خدمات می دهند.وی اظهار داشت: همچنین این سامانه به دست اندرکاران کمک می کند سیاست گذاری و تجزیه و تحلیل دقیق تر از وضعیت اجتماعی، اقتصادی و جمعیتی مناطق جغرافیایی به دست آورند.فرایندی که موجب ایجاد و نگهداری یک نشانی رسمی و استاندارد جهانی برای نشانی های در حال استفاده شود gnaf یا Geocoded national address file خوانده می شود.استان خراسان رضوی با 6 میلیون و 400 هزار نفر جمعیت، دارای حدود 3.8 میلیون نشانی پستی و بیش از 2 میلیون واحد ساختمان شهری و روستایی است که در طرح جی نف کدگذاری می شود.3221 / 6053            "}