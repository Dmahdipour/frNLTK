{"onTitr":"","titr":" تصادفات فوتی در راههای روستایی البرز صفر شد","describe":" کرج- ایرنا- فرمانده پلیس راه البرز گفت: تصادفات منجر فوت در راه های روستایی این استان با همکاری راهوران محله در سه سال اخیر 100 درصد کاهش یافته است.", "text":"سرهنگ رضا گودرزی روز سه شنبه در همایش راهوران محله در مقر فرماندهی پلیس راه استان البرز افزود: دهیاران به عنوان راهوران محله به عنوان نماینده پلیس راه در حوزه استحفاظی خود، در امور نظم دهی به ترافیک فعالیت می کنند و ارتقای فرهنگ و ایمنی ترافیکی جامعه روستایی ضروری است. وی اضافه کرد: تهیه و نصب تجهیزات ترافیکی مانند تابلوهای مختلف اخباری و اخطاری ، نصب سرعت گیر ، علائم راهنمایی و رانندگی و آرام سازی مسیر با هماهنگی پلیس راه از دیگر وظایف راهوران محله است. گودرزی خاطرنشان کرد: مهمترین اقدامات راهوران محله برای پیشگیری از حوادث رانندگی در مسیرهای روستایی، نظم دهی به تردد ماشین های کشاورزی مانند تیلر، تراکتور، آزادسازی شانه های خاکی در بافت پرتراکم روستایی، آموزش موتورسواران و رانندگان ماشین های کشاورزی برای رعایت نکات ایمنی است. فرمانده پلیس راه البرز افزود: پلیس برنامه های ویژه برای کاهش تصادفات احتمالی در محورهای روستایی استان البرز با همکاری راهوران محله دهیاران و بخشداران اجرا کرده است. گودرزی گفت: توجیه رانندگان روستایی با هدف کاهش تخلفات حادثه ساز، اجرای فعالیت های فرهنگی و آموزشی برای ترویج فرهنگ ترافیک، مدیریت ترافیک ، ایمن سازی صحنه تصادف در مواقع اضطراری تا رسیدن کارشناسان پلیس راه به محل حادثه از جمله وظایف پلیس راهور محله است. وی اظهار داشت: اکنون حدود 350 کیلومتر راه روستایی در استان البرز وجود دارد که انتظار می رود روستاییان با راهوران محله همکاری لازم داشته باشند. 233 راهور محله با پلیس راه البرز همکاری دارند.2098/6993            "}