{"onTitr":" پاسخ فرزند آیت‌الله هاشمی به احمد منتظری:    ","titr":" استفاده از «تیم آقای هاشمی»برای چند نیروی خودسر صحیح نیست","describe":" تهران- ایرناپلاس- فرزند مرحوم آیت‌الله هاشمی رفسنجانی، ضمن انتقاد از اظهارات اخیر  احمد منتظری فرزند مرحوم آیت‌الله منتظری تأکید می‌کند: نسبت دادن جاسازی مواد منفجره در ساک حجاج به آیت‌الله هاشمی رفسنجانی، پس از 33 سال بدون هیچ مستنداتی نه اقدامی اخلاقی و نه عقلانی است.", "text":"اخیرا حجت‌الاسلام احمد منتظری در مصاحبه با برنامه «خشت خام» این ادعا را مطرح کرده بود که ماجرای جاسازی مواد منفجره در ساک زائران حج، توسط سید مهدی هاشمی، برادر داماد آیت‌الله منتطری که در سال 1366 به جرم قتل آیت‌الله شمس آبادی و افراد دیگر اعدام شد، انجام نشده است. وی این ماجرا را به شش پاسدار نزدیک به مرحوم آیت‌الله هاشمی رفسنجانی نسبت می‌دهد. منتظری در این باره در گفت‌و‌گو با ایرناپلاس بر این ادعا پافشاری کرد، اما از اینکه این اشخاص چه کسانی بودند یا به دستور آیت‌الله هاشمی این اقدام را کرده‌اند یا نه، اظهار بی‌اطلاعی می‌کند. او در عین حال علی شمخانی، دبیر شورای عالی امنیت ملی را به عنوان مطلع معرفی می‌کند اما شمخانی نیز این ماجرا تکذیب می‌کند. در این حال، محسن هاشمی رفسنجانی، رئیس شورای اسلامی شهر تهران و فرزند ارشد مرحوم آیت‌الله هاشمی رفسنجانی در پاسخ به این ادعا، طی نامه‌ای که در اختیار ایرناپلاس قرار داده است، خطاب به احمد منتظری از این ادعای او انتقاد کرده و به او پاسخ داده است. وی در این نامه می‌گوید: پرواضح است نسبت دادن این اقدام که توسط عده‎ای خودسر انجام شده و گزارشات رسمی آن نیز موجود است به‎صورت آگاهانه به نظام جمهوری اسلامی در سطح رئیس مجلس وقت و فرمانده جنگ آن‎هم پس از 33 سال و در اوج تنش‌های منطقه‎ای، بدون هیچ مستنداتی نه اقدامی اخلاقی و نه عقلانی است. وی در بخش دیگری از این نامه تأکید می‌کند: ادعای مطرح شده بر مبنای شنیده شما از فردی که ابوی گرامی اظهار نموده‌اند، نمی‎تواند پایه‎ای محکم برای چنین تهمت‎هایی باشد. مخصوصا اینکه این اقدام خودسرانه کاملا برخلاف مشی اصولی آیت‎الله هاشمی رفسنجانی در تعامل با جهان و تنش‌زدایی بویژه در جهان اسلام بوده است و به کار بردن واژه تیم آقای هاشمی برای چند نیروی خودسر نیز صحیح به‌‌ نظر نمی‎رسد، زیراکه در آن مقطع آیت‎الله هاشمی رفسنجانی مسئولیت فرماندهی جنگ را از سوی امام خمینی به عهده داشته و تمامی نیروهای مسلح تحت فرماندهی ایشان بوده است. هاشمی همچنین به ارادت و علاقه مرحوم آیت‌الله هاشمی به مرحوم آیت الله منتظری می‌پردازد، تأکید می‌کند: در فروردین 1368 با درخواست مؤکد و حتی توأم با اشک از حضرت امام(ره)، ایشان را از انتشار نامه تند خود به آیت‎الله منتظری منصرف نموده‌اند. اکنون این علاقه و ارادت همچنان در خانواده هاشمی رفسنجانی نسبت به آیت‌الله منتظری و خانواده ایشان پابرجاست و خالصانه از شما درخواست می‌نماییم که مراقبت کنیم بزرگانی چون آیت‌الله منتظری و آیت‌الله هاشمی رفسنجانی و ... البته انقلاب و ایران تضعیف و متهم نشوند. فرزند آیت الله هاشمی درباره اطلاع دریادار شمخانی از جزئیات ماجرا و تکذیب آن از سوی ایشان این پرسش را مطرح می‌کند که با کدام گواه و شاهد و سند، در شرایط چنین حساسی می‎توان اتهامی چنین سنگین را متوجه کشور و مدیر مرحوم آن نمود؟!**اداره کل اخبار چندرسانه‌ای**ایرناپلاس**            "}