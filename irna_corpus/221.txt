به گزارش ایرنا منصور غلامی عصر جمعه در حاشیه افتتاح طرح های عمرانی دانشگاه بیرجند در جمع خبرنگاران اظهار داشت: استان هایی که برای ساماندهی آموزش عالی از جمله ماموریت گرایی دانشگاه ها، ایجاد هم افزایی و تبدیل دانشگاه های ضعیف به قوی اقدام لازم را انجام دهند، مورد استقبال ما خواهد بود.وی بیان کرد: برخی دانشگاه ها ظرفیت و پوشش کافی ندارند یا استقبال کافی از آنها نشده که بایستی در کنار سایر دانشگاه ها قرار گیرند و به مراکز قوی دانشگاهی تبدیل شوند.وزیر علوم، تحقیقات و فناوری افزود: خوشبختانه استان خراسان جنوبی در رابطه با آمایش و ساماندهی آموزش عالی پیش قدم شده و امید است وزارت علوم بتواند برای حمایت از این دانشگاه ها و مراکز آموزش عالی پیش قدم شود.وی گفت: امروز چهار پروژه عمرانی که با همکاری خیرین احداث شده بود در دانشگاه بیرجند افتتاح شد که امید است این قدم ها در استان خراسان جنوبی و شهرستان ها بیش از پیش توسعه و گسترش یابد.غلامی بیان کرد: وزارت علوم سال جدید را به خوبی آغاز کرد و فردا (شنبه) بیرجند خواهیم بود و روز یکشنبه نیز به مناسبت آغاز سال تحصیلی 97 ـ 98 ریاست جمهوری در دانشگاه تهران با اساتید و دانشجویان دیدار خواهند داشت.وزیر علوم، تحقیقات و فناوری که عصر امروز (جمعه) با استقبال استاندار خراسان جنوبی و نمایندگان مردم استان در مجلس شورای اسلامی وارد بیرجند شد، مرکز تحقیقات سیستم های هوشمند توان و انرژی، آزمایشگاه برق و کامپیوتر علی اکبر فلاحی، مرکز مشاوره و درمان و سرای دانشجویان متاهل دانشگاه بیرجند را افتتاح کرد.شرکت در اجلاسیه شهدای دانشجو و اساتید خراسان جنوبی، بازدید از دانشگاه ها و مراکز آموزش عالی استان، دیدار با اعضای هیات علمی و دانشجویان، حضور در شورای اداری استان و دیدار با نماینده ولی فقیه در خراسان جنوبی از دیگر برنامه های سفر 2 روزه وزیر علوم و هیات همراه به این استان است.حجت الاسلام مصطفی رستمی رئیس نهاد نمایندگی مقام معظم رهبری در دانشگاه ها همزمان با وزیر علوم، تحقیقات و فناوری به خراسان جنوبی سفر کرده است.دانشگاه بیرجند به عنوان یکی از دانشگاه های مادر در شرق کشور هم اکنون 12 هزار و 540 دانشجو در 340 کد رشته فعال و جاری دارد.7557*3028
      
      