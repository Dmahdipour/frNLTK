{"onTitr":"","titr":" پایش تصویری روستای گلخندان قدیم پردیس به بهره برداری رسید","describe":" تهران-ایرنا- دهیار روستای گلخندان قدیم پردیس از نصب دوربین‌های مدار بسته در سراسر این روستا از مهر ماه سالجاری خبر داد.", "text":"به گزارش ایرنا، سید عباس قوامی در گفت و گو با خبرنگار ایرنا اظهار داشت: به منظورافزایش امنیت ساکنان روستا پس از تصویب در کمیته مقابله با سرقت شهرستان، این پروژه در دو فاز با اعتباری معادل 800 میلیون ریال برای اولین بار در بین روستاهای شهرستان پردیس به طور کامل اجرا شده و در سایر روستاهای منطقه عملیاتی می شود. وی در ادامه با اشاره به مشکل طرح هادی روستا خاطرنشان کرد: افق طرح هادی روستای گلخندان قدیم سال 90 بوده و پس از گذشت 7 سال هنوز بازنگری طرح هادی به پایان نرسیده و افزایش جمعیت روستا به بیش از 563 نفر بدون توسعه بافت برای روستائیان مشکل ساز شده است. قوامی گفت: بنای تاریخی امام‌زاده قاسم (ع) از نوادگان حضرت امام حسن (ع) که مربوط به اواخر قرن هشتم هجری بوده که از سوی میراث فرهنگی در این روستا به عنوان بنای تاریخی ثبت شد است و به دلیل رسیدگی نشدن و تامین اعتبار برای مرمت و بازسازی از سوی اداره میراث فرهنگی درحال تخریب است. وی با اشاره به مشکلات گردشگری روستا خاطر نشان کرد: آب و هوای خوب و مناظر دیدنی روستای گلخندان گردشگران زیادی را جذب می‌کند، روزهای آخر هفته گردشگران با ورود به باغات و اراضی کشاورزی، برای روستائیان مشکلات فراوانی ایجاد می‌کنند. دهیار گلخندان قدیم در ادامه اظهار داشت: اداره جهاد کشاورزی شهرستان پردیس مجوز محصور کردن باغات و زمین‌های کشاورزی را به روستائیان نمی‌دهد، برخی از مالکین برای تحدید حدود و تثبیت مالکیت و حتی برای صدور سند مالکیت، اقدام به محصور نمودن زمین های خود می کنند که با صدور رای تخریب از سوی کمیسیون مربوطه دیوار کشی تخریب می‌شود. قوامی درباره خرد کردن اراضی توسط کشاورزان خاطر نشان کرد: روستائیان به دلیل مشکلات اقتصادی و کمبود آب، اراضی کشاورزی را خرد کرده و برای کسب درآمد آنها را می فروشند، در این وضعیت روستا دیگر تولید محور نیست و افزایش مهاجرت روستائیان را در پی خواهد داشت. وی با اشاره به اقدامات انجام شده در روستا اظهار داشت: اجرای بهسازی معبر شرقی کنار امامزاده قاسم (ع ) را با هزینه ای معادل یک میلیارد و پانصدمیلیون ریال انجام شد و علاوه بر آن زیر سازی و آسفالت و جدول‌کشی معابر، مرمت چاه تامین آب و شبکه اصلی آبرسانی روستا، نام‌گذاری و نصب تابلو اسامی معابر و تعیین پلاک منازل، تهیه دستگاه کلر زن آب شرب ، ساخت اتاق کلراتور و مرمت و بهسازی مخزن آب شرب ، ساماندهی آرامستان و نگهداری و توسعه فضای سبز روستا از دیگر اقدامات صورت گرفته توسط دهیاری است دهیار روستای گلخندان در ادامه افزود: سیستم دفع بهداشتی فاضلاب (اگو) در بالا دست روستا (شهر رودهن) اجرا نشده و آب شرب روستا به دلیل ورود آبهای سطحی به منابع آب مشکل دارد، کلر زنی تا حدی مشکل آلودگی آب را حل می کند با دستور مساعدت وزیر نیرو و آبفای شرق استان تهران و پی گیری بخشدار بومهن مقرر شد، روستاهای پایین دست شهر بومهن از آب شرب سالم و بهداشتی شهری استفاده کنند. قوامی با اشاره به ورودی حادثه ساز این روستا اظهار داشت: احداث میدان در سه راهی ورودی روستا مانع از بروز تصادفات می‌شود، به منظور ارتقا ضریب ایمنی ورودی روستا و در صورت موافقت اداره راهداری و حمل و نقل جاده‌ای شهرستان پردیس بهسازی و ایمن سازی ورودی روستا با اعتباری در حدود 3 میلیارد ریال از سوی دهیاری انجام می شود. گفتنی است، روستای گلخندان قدیم در فاصله 40 کیلومتری شهر تهران واقع شده است، انتهای خیابان کامیونداران شهر بومهن، ابتدای جاده زیبای روستای گلخندان است، دهیار این روستا در سال 93 به عنوان دهیار برتر شهرستان شمیرانات و در سال 95 رتبه نخست استان تهران و رتبه برتر در المپیاد دهیاران در سطح کشور را کسب کرده است.تهرام/9441//1348            "}