{"onTitr":"","titr":" پروازهای تجسسی آلمان در عراق و سوریه پایان می یابد","describe":" تهران - ایرنا - سندی منتشر شده حاکی است که آلمان سال آینده به ماموریت هواپیماهای تجسسی و سوخت رسان خود در عراق و سوریه پایان می دهد.", "text":"به گزارش سه شنبه خبرگزاری رویترز از برلین، ماموریت هواپیماهای آلمان در قالب عملیات ائتلاف ضد داعش به رهبری آمریکا در عراق و سوریه انجام می شود.  آلمان که گذشته اش، اقدام نظامی برای این کشور را به امری حساس تبدیل کرده، عمدتا ماموریت های خارجی محدودی را از زمان جنگ جهانی دوم برعهده داشته و بر ماموریت های آموزشی، تجسسی، امداد پزشکی و صلح بانی متمرکز بوده است.طبق سندی که رویترز به آن دست یافت، نیروی هوایی آلمان تا 31 اکتبر 2019 (9 آبان 1398) پروازهای تجسسی و سوخت رسانی خود در عراق و سوریه را متوقف می کند. در این سند، به دلیل اتخاذ این تصمیم ازسوی کابینه آلمان اشاره ای نشده است. برخی از اعضای حزب چپ میانه آلمان موسوم به سوسیال دمکرات ها که در دولت ائتلافی آنگلا مرکل صدراعظم این کشور سهم دارند، این پروازها را مورد ظن و تردید قرار داده اند.در سند مزبور ذکر شده که کابینه آلمان تاریخی برای پایان ماموریت آموزش نظامیان عراقی از سوی نیروهای آلمانی تعیین نکرده، اما این ماموریت قرار است تا 30 آوریل (اردیبهشت سال آینده) مورد بازنگری قرار گیرد. مجلس سفلی پارلمان آلمان (بوندستاگ) تصمیم نهایی را در مورد استقرار مستمر 800 نیروی آلمانی در منطقه اتخاذ می کند.درحال حاضر، هواپیماهای آلمانی مسئول ماموریت تجسسی و سوخت رسانی در عراق و سوریه، در یک پایگاه هوایی در اردن مستقر هستند. از سویی، در بحبوحه مباحثی گسترده در مورد درنظر گرفتن نقشی برای آلمان در اقدام نظامی احتمالی در سوریه، وزیر دفاع آلمان ماه گذشته در جریان بازدید از این پایگاه گفت که استقرار طولانی مدت نیروهای کشورش در خاورمیانه را منتفی نمی داند.شبک**9109**1392            "}