{"onTitr":" فرماندار دامغان:    ","titr":" بیکاری دانش آموختگان با چند طرح صنعتی برطرف می شود","describe":" سمنان- ایرنا- فرماندار دامغان گفت: با افتتاح چند طرح صنعتی، در آینده نزدیک، بخشی از مشکل بیکاری دانش آموختگان دانشگاهی در این شهرستان برطرف می شود.", "text":"به گزارش ایرنا، علی اصغر مجد روز دوشنبه در نشست شورای اداری شهرستان دامغان در فرمانداری این شهرستان، افزود: بیکاری مشکل اصلی شهرستان است و در آینده نزدیک با افتتاح چند طرح صنعتی، بخشی از جویندگان کار شاغل می شوند.وی بیان کرد: گام دوم مجموعه فولاد کویر، تکمیل و افتتاح واحدهای صنعتی و کارخانه های منطقه ویژه اقتصادی بخشی از این طرح های صنعتی است که تا حد قابل توجهی برای اشتغال زایی دانش آموختگان دانشگاهی در دامغان مفید خواهد بود. مجد، به پیشینه تاریخی شهرستان اشاره کرد و گفت: دامغان با پیشینه هفت هزار ساله و داشتن 600 اثر تاریخی شناخته شده که حکایت از تاریخ کهن دامغان دارد، دارای ظرفیت بالایی در صنعت گردشگری است. فرماندار دامغان خاطر نشان کرد: وجود هفت مرکز دانشگاهی، 17 هزار جمعیت دانشجویی در دامغان و درصد بالای قبولی دانش آموزان در کنکور سراسری، نشان از ظرفیت های علمی بالای این شهرستان است. وی، مردم شهرستان دامغان را مردمی ولایتمدار دانست و گفت: این شهرستان با وجود شخصیت های علمی، فرهنگی، سیاسی، اقتصادی و مذهبی، همواره در تمام عرصه ها حضور فعال دارد. مجد اضافه کرد: این شهرستان در حوزه کشاورزی دارای محصول پسته فراوان است و از نظر اقتصادی ارزش بالایی دارد که فرآوری آن می تواند سرمایه حاصله را به سه برابر افزایش دهد. فرماندار دامغان به ظرفیت حوزه صنعت و معدن در دامغان اشاره کرد و گفت: تا کنون حدود 120 معدن ذغال سنگ، گچ، آهن، سنگ، مس و روی در این شهرستان مجوز فعالیت گرفته اند که از این تعداد 80 معدن فعال هستند. مجد گفت: دولت تدبیر و امید با وجود شرایط خاص جامعه، اعتبارات قابل توجهی از فروش نفت به شهرستان اختصاص داده است که در کنار اعتبارات استانی و متوازن بیش از 260 میلیارد ریال است. وی گفت: در سال 96 مشکل آبرسانی تعداد 21 روستای شرق و جنوب دامغان با اعتبار 80 میلیارد ریال برطرف و 16 روستا از نعمت گاز برخوردار شد. فرماندار دامغان اضافه کرد: در سال گذشته اعتبارات دولتی از محل مالیات بر ارزش افزوده به ارزش 62 میلیارد ریال در کنار قیر رایگان در اختیار دهیاران قرار گرفت. وی با اشاره به گرامیداشت هفته ناجا، تصریح کرد: نیروی انتظامی با وجود ماموریت های متعدد خود به ویژه در بحث امنیت توانسته اقتدار خود را نشان دهد و با رویکرد جلب مشارکت های مردمی از ظرفیت های خود استفاده نماید که این امر تا کنون رضایت مندی مردم را به همراه داشته است. فرماندار دامغان افزود: امروز در سایه امنیت است که شاهد پیشرفت های بسیار زیادی در کشور هستیم . طرح های نیمه تمام شهرستان دامغان برای تکمیل به 420 میلیارد ریال اعتبار نیاز دارد. 9856/6103            "}