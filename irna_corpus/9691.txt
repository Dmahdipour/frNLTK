{"onTitr":" مدیرعامل:    ","titr":" تعهد مالی بانک صنعت در بخش حمل و نقل به 6میلیارد یورو می رسد","describe":" ارومیه- ایرنا- مدیرعامل بانک صنعت و معدن گفت: این بانک تعهد تامین مالی قابل توجهی برای توسعه بخش حمل و نقل به ویژه در حوزه حمل و نقل ریلی دارد و این تعهد طبق برآوردها به 6 میلیارد یورو می رسد.", "text":"به گزارش ایرنا حسین مهری روز چهارشنبه در جلسه بررسی مشکلات بنگاه های تولیدی استفاده کننده از تسهیلات بانک صنعت و معدن که با حضور محمدمهدی شهریاری، استاندار آذربایجان غربی برگزار شد، افزود: یکی از مهمترین طرح هایی که توسط بانک صنعت و معدن تامین مالی می شود، برقی کردن راه آهن مشهد - تهران است. وی بیان کرد: البته میزان طرح های ریلی که برای تامین مالی به بانک صنعت و معدن ارسال شده است به 15 میلیارد و 200 میلیون یورو می رسد. وی با اشاره به اینکه امکان تامین مالی طرح قطار ارومیه - تبریز در این بانک وجود ندارد، اضافه کرد: در صورت وجود دیگر طرح ها در بخش های صنعتی و معدنی حاضر به حمایت مالی از آنها هستیم. مدیرعامل بانک صنعت و معدن ادامه داد: تامین سرمایه در گردش واحدهای صنعتی، تکمیل طرح های صنعتی در حال اجرا و حمایت از طرح های توسعه ای و صادرات محور از جمله مهمترین اولویت های این بانک در کشور به شمار می رود. مهری، ظرفیت مرزی آذربایجان غربی را با توجه به همسایگی با سه کشور قابل توجه ارزیابی کرد و گفت: می توان از این ظرفیت برای توسعه تجارت با دیگر کشورها و همچنین اجرای واحدهای تجاری صادرات محور استفاده کرد. وی از افزایش اختیارات سرپرست های استانی بانک صنعت و معدن با مصوبه هیات مدیره این بانک خبر داد و افزود: رتبه این بانک در حوزه اعطای تسهیلات رفع موانع تولید در آذربایجان غربی نامناسب است و باید ارتقا یابد. وی تاکید کرد: کارگروه ویژه ای برای حل مشکلات بنگاه های اقتصادی استفاده کننده از تسهیلات بانک صنعت و معدن در آذربایجان غربی راه اندازی می شود که امیدواریم گام های بلندی در این کارگروه برای توسعه استان برداشته شود. مدیرعامل بانک صنعت و معدن با اشاره به اینکه استاندارد بین المللی معوقات بانکی پنج درصد و معوقات این بانک در کشور 10 درصد برآورد می شود، گفت: این در حالی است که 47 درصد تسهیلات اعطا یی در آذربایجان غربی به صورت معوق است. مهری افزود: این میزان در کشورهای پیشرفته به 2 درصد می رسد ولی به علت مشکلات بسیار زیاد و در برخی موارد مدیریت نامناسب بنگاه داران، فاصله با استاندارد بین المللی در ایران و آذربایجان غربی زیاد است. وی با قدردانی از پیگیری های استاندار آذربایجان غربی در راستای حل مشکلات صنعت استان بیان کرد: این پیگیری ها می تواند زمینه توسعه این خطه را فراهم کند. استاندار آذربایجان غربی نیز در این جلسه با اشاره به اینکه تاکنون مسوولان کشوری زیادی برای شنیدن مشکلات و ارائه راهکار برای تولیدکنندگان به ارومیه سفر کرده اند، گفت: این دیدارها می تواند موجب حل بسیاری از مشکلات شود. محمدمهدی شهریاری افزود: مشکلات واحدهای تولیدی و طرح های صنعتی استان به صورت کامل رصد شده که بخشی از این مشکلات به دریافت تسهیلات از بانک ها و توانایی نداشتن برای بازپرداخت این وام ها مربوط است. وی اضافه کرد: با همراهی دستگاه های کشوری، همه توان خود را برای حل مشکلات بخش صنعت استان به کار می گیریم و امیدواریم با همراهی نهادهای مسوول و سرمایه گذاران، بخش تولید استان به رونق برسد. به گزارش ایرنا در این جلسه تعدادی از مدیران واحدهای تولیدی به بیان مشکلات خود در خصوص بازپرداخت وام های دریافتی از بانک صنعت و معدن پرداختند و مدیرعامل بانک نیز برای حل این مشکلات به بهترین شکل ممکن قول مساعد داد. بانک صنعت و معدن یکی از بانک های عامل در خصوص رفع موانع تولید به شمار می رود. 2093/3072            "}