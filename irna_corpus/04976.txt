{"onTitr":" فرمانده کل سپاه پاسداران:    ","titr":" جبهه استکبار در جنگ اقتصادی شکست می خورد","describe":" بندرعباس- ایرنا- فرمانده کل سپاه پاسداران انقلاب اسلامی آخرین حربه و مولفه دشمنان برضد ایران را جنگ اقتصادی دانست و گفت: مولفه های اصلی جبهه استکبار در عرصه های مختلف به صورت پی درپی در حال شکست است.", "text":"به گزارش ایرنا، سردار سرلشکر محمدعلی جعفری، روز دوشنبه در مراسم معارفه فرمانده سپاه امام سجاد (ع) هرمزگان وظیفه سپاه به عنوان پاسدار نظام وظیفه را حفظ انقلاب اسلامی دانست و اظهار داشت: انقلاب اسلامی در عصر و دوران فعلی که دوران مادیت و مخالفت با اسلام و اسلام گرایی است به وجود آمد. وی شکست ناپذیری ملت ایران را به وجود برکت اسلام دانست و افزود: فلسفه قیام امام حسین(ع) یاری دین خداست که وظیفه هر مؤمن نیز می باشد و انقلاب اسلامی در حال یاری دین خداست.فرمانده کل سپاه پاسداران انقلاب اسلامی بیان داشت: سپاه به عنوان پاسدار انقلاب اسلامی وظیفه حفظ انقلاب را دارد و بسیجیان تکلیف دارند که این کار را انجام بدهند.سردار جعفری مردمی بودن در کنار ویژگی های دفاعی را یکی از امتیازهای مثبت سپاه با سایر سازمان ها و ارگان های دولتی و نظامی برشمرد و گفت: مجموعه سپاه و بسیج وظیفه بسیار سنگینی در همه عرصه ها به خصوص در عرصه های نرم اقتصادی فرهنگی سیاسی بر عهده دارد.وی ادامه داد: آخرین مولفه دشمنان جنگ اقتصادی است که با اشاره رهبر معظم انقلاب اسلامی با موفقیت پشت سر می گذارد و این تحریم های گسترده برضد ایران هر کشوری را از پای در می آورد اما جمهوری ایران اسلامی ایستادگی بزرگی کرده است.فرمانده کل سپاه در بخش دیگری از سخنان خود با اشاره به تفرقه افکنی های دشمنان از دی ماه سال گذشته تاکنون اظهار داشت: حمایت اسراییل از سلطنت طلب ها و منافقان برضد جمهوری اسلامی ایران برای ایجاد ناامنی در این کشور است. سردار جعفری گفت: با وجود همه دشمنی ها برضد انقلاب اسلامی، اما امنیت و آرامش در کشور ما مثال زدنی است و ما در عرصه دفاع و امنیت هیچ مشکلی نداریم.وی از جنگ رسانه ای و اطلاعاتی به عنوان جنگ جنگ نرم یاد کرد که با هدف ضربه زدن به جمهوری اسلامی ایران صورت می گیرد. فرمانده سپاه پاسداران  انقلاب اسلامی ادامه داد: تمامی کسانی که دل در گرو انقلاب اسلامی دارند باید برای حفظ آن تلاش کنند. سردار جعفری در این رابطه افزود: بکارگیری نیروهای جوان با ایمان و معنوی و دارای انگیزه انقلابی یک توانمندی بسیار مهم در توسعه کشور در تمامی ابعاد سیاسی، اقتصادی و اجتماعی خواهد بود. به گزارش ایرنا، در پایان این مراسم از تلاش های سردار رضا ترابی تقدیر و سرهنگ اباذر سالاری به عنوان فرمانده سپاه امام سجاد(ع) هرمزگان معرفی شد. 9887 /6048            "}