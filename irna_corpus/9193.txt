{"onTitr":"","titr":" تنش های سیاسی در کاتالونیای اسپانیا بالا گرفت","describe":" مادرید- ایرنا- تنش های سیاسی در کاتالونیا با اولتیماتوم دولت استقلال طلب این ایالت به دولت مرکزی اسپانیا بالا گرفت .", "text":"به گزارش چهارشنبه شب ایرنا، «کیم توررا» رئیس دولت منطقه کاتالونیا  در پارلمان این منطقه خطاب به «پدرو سانچز» نخست وزیر اسپانیا گفت که اگر ظرف مدت یک ماه آینده توافقی درباره پیشنهاد یک همه پرسی توافق شده و مورد تائید جامعه بین الملل برای حق تعیین سرنوشت حاصل نشود، استقلال طلبان ثبات دولت مادرید در کنگره را تضمین نخواهند کرد. توررا در پارلمان کاتالونیا که بیش از 10 هفته به دلیل عدم توافق بر سر نمایندگانی که دادگاه عالی عضویت آنها در این پارلمان را به حالت تعلیق درآورده، تشکیل نشد، افزود: در نامه ای به سانچز درخواست برگزاری دیداری فوری که به توافق های عملی درباره حق تعیین سرنوشت منتج شود را مطرح می کنم . اولتیماتوم دولت کاتالونیا در حالی‌ مطرح شده که حزب مردمی و حزب شهروندان یک بار دیگر از سانچز خواستند تا هر چه سریعتر ماده 155 قانون اساسی را علیه دولت کاتالونیا فعال کند و فراخوان برگزاری انتخابات سراسری زود هنگام را صادر کند.  رهبر حزب مردمی خطاب به سانچز گفت: دولت نباید باج خواهی کودتاگران را بپذیرد و با آنها گفت و گو کند. «ایزابل سلائا» سخنگوی دولت سانچز در واکنش به اولتیماتوم یک ماهه توررا گفت که مادرید هیچ مهلتی را نمی پذیرد. لازم نیست توررا تا ماه نوامبر منتظر پاسخ دولت که آری به همزیستی و نه به استقلال است، بماند. دولت کاتالونیا باید به همزیستی میان استقلال طلبان و دیگران احترام بگذارد. سخنگوی دولت سانچز راه حل را ادامه گفت و گوها و جلوگیری از هرگونه تنش و خودداری از حمایت توررا از تندروهای جدایی طلب دانست. بر اساس این گزارش، کاتالونیا بخشی خودمختار با 7 میلیون و 523هزار نفر جمعیت در شمال شرق اسپانیا بوده که خواستار استقلال از دولت مرکزی است .این بخش به لحاظ مالی و بانکی و امور بندری مهمترین بخش خودمختار اسپانیا به‌شمار می‌رود و نزدیک به 20 درصد تولید ناخالص ملی این کشور را شامل می شود. ایالت کاتالونیا سال گذشته با فرارسیدن موعد 1 اکتبر(9 مهر ) روز پر تنشی را برای فرایند همه پرسی‌ استقلال خود از اسپانیا پشت سر گذاشت.اصرار جدایی طلبان به سرکردگی دولت محلی این ایالت برای برگزاری همه پرسی غیر قانونی از یک طرف و سرسختی مادرید در جلوگیری  از برگزاری همه پرسی صحنه های خشنی را در شهر های مختلف کاتالونیا بخصوص شهر بارسلونا رقم زد. شبد**اروپام *1*491**1010            "}