{"onTitr":" بدلیل خشکسالی    ","titr":" 60 درصد از موقوفات اصفهان درآمد ندارند","describe":" اصفهان - ایرنا - مدیرکل اوقاف و امور خیریه اصفهان گفت: بیش از 60 درصد از موقوفات استان، زمین کشاورزی است که بدلیل خشکسالی و بحران کم آبی، درآمد ندارند.", "text":"حجت الاسلام والمسلمین رضا صادقی روز شنبه در گفت و گو با خبرنگار ایرنا، تعداد موقوفات استان را بیش از ۱۵ هزار موقوفه عنوان کرد و گفت: از این تعداد هشت هزار موقوفه، منفعت زا و دارای درآمد است.مدیرکل اوقاف و امور خیریه اصفهان افزود: به این لحاظ اداره اوقاف و امور خیریه استان بعنوان امین نیات واقفان نیک اندیش با مشکلات عدیده ای روبرو شده است.وی اظهار داشت: یکی از راهکارها برای گریز از این مشکلات تغییر سیاست های این نهاد به سمت احیای موقوفاتی است که ظرفیت گردشگری دارند.وی با اشاره به اولویت اصفهان در ایجاد اشتغال پایدار در حوزه گردشگری افزود: بر این اساس در سال های اخیر 25 کاروانسرا و آب انبار با هدف اشتغالزایی و اجرای نیات واقفان نیک اندیش با محوریت گردشگری احیا شده است و به این منظور دستگاه ها و ادارات بسیاری با اوقاف و امور خیریه استان همکاری و مشارکت بسیار خوبی داشتند.حجت الاسلام صادقی با بیان اینکه در گذشته موقوفات مردم بیشتر به نیت‌های عام المنفعه مانند ساخت کاروانسرا،‌ مراکز درمانی و مواردی از این قبیل بود، افزود: این موضوع باید در جامعه بیشتر مورد توجه قرار گیرد و بر این اساس اداره اوقاف نیت های وقفی مورد نیاز جوامع امروز را بویژه در موضوعات اجتماعی شناسایی و رصد کرده است.وی تصریح کرد: نیت‌های اجتماعی مورد نیاز در جامعه امروز شامل مواردی مانند پیشگیری از اعتیاد و درمان معتادان، حاشیه نشینی، کمک به زوج‌های جوان،‌ افراد بی سرپرست، بیماران نیازمند، کمک به افراد مستمند و ... است.مدیرکل اوقاف و امور خیریه اصفهان، اولویت برنامه های این نهاد را در سالجاری احیا، توسعه موقوفات و همچنین استفاده از ظرفیت امامزادگان استان عنوان کرد و گفت: امسال بحث سرمایه گذاری در موقوفات با هدف ایجاد اشتغال و احیای موقوفات با جدیت دنبال می شود.وی، همچنین توسعه گردشگری مذهبی و جذب گردشگران مذهبی در سال جدید را مورد تاکید قرار داد و گفت: باید از ظرفیت امامزادگان استفاده شود همانطور که شهرستان های مختلفی مانند شهرضا و بادرود با محوریت امامزادگان توسعه پیدا کرده اند. صادقی با بیان اینکه وقف در دوران صفویه به اوج خود رسیده بود، یادآور شد: در آن زمان به قدری وقف انجام شد که دیگر زمین و مکان برای وقف کردن در این شهر وجود نداشت. مدیرکل اوقاف و امور خیریه اصفهان، رتبه این استان را در تعداد موقوفات کشور در رده   ششم عنوان کرد.به گزارش ایرنا، در استان اصفهان بیش از 15 هزار موقوفه به ثبت رسیده که از این تعداد هفت هزار موقوفه شامل مساجد، حسینیه ها، تکایا، حوزه های علمیه، بیمارستان ها، دارالشفاها و دارالقرآن ها و هشت هزار موقوفه منفعتی است که برکات زیادی برای مردم استان بدنبال داشته اند. از مجموع هشت هزار و 51 امامزاده در کشور 718 امامزاده در استان اصفهان قرار دارد./6027/6994            "}