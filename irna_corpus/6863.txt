{"onTitr":" فرمانده مرزبانی:    ","titr":" 1500 صیاد در گلستان غیرقانونی به دریا می زنند","describe":" گرگان - ایرنا - فرمانده مرزبانی گلستان گفت که هزار و 500 صیاد این استان به طور غیر قانونی برای صید به دریا می زنند که نتیجه آن علاوه بر خطر و تلفات جانی، کاهش غیرمتعارف آبزیان خزر است.", "text":"به گزارش ایرنا سرهنگ حسین دهکی روز شنبه در نشست خبری به مناسبت گرامیداشت هفته ناجا افزود: صید بی رویه صیادان غیرقانونی وضعیت آبزیان دریای خزر را در معرض خطر قرار داده بر این اساس برخورد با این قانون شکنان در کمیته امنیت مرزی با حضور دستگاههای مختلف در حال رسیدگی است.وی همچنین گفت: بدنه قایق صیادان ضعیف اما موتوری قوی دارد و طبیعتا در مقابل امواج سنگین دریا مقاوم نیست که به این موضوع کم توجهی می شود.وی بدون اشاره به آمار صیادان گلستان پاسخ به برخی سوالات دیگر خبرنگاران را هم منوط به بررسی دقیق آماری کرد.فرمانده مرزبانی گلستان با تاکید بر هماهنگی میان نیروهای مسلح استان گفت: عوامل مرزبانی در کنار سپاه و ارتش هماهنگ و منسجم به هیچ فردی اجازه تجاوز به مرزهای استان را نمی دهند.سرهنگ دهکی با تاکید بر افزایش تعامل رسانه ها و مرزبانی اظهار داشت: نگاه نقادانه خبرنگاران را دوست داریم و با آنان در زمینه بیان مشکلات مرزنشینان به مسوولان و تلاش برای رفع آنها با هدف افزاش امید در جامعه همکاری می کنیم.وی به سفر چندی پیش وزیر کشور به گلستان و بازدید از پاسگاههای مرزی اشاره کرد و ابراز داشت: در این سفر با پیشنهاد 80 میلیارد ریال اعتبار برای توسعه زیرساخت های مرزی استان موافقت شد. فرمانده مرزبانی گلستان با تاکید بر اولویت برخورد با قاچاقچیان از جمله قاچاق گونه های نادر جانوری و پرندگان افزود: تعامل مرزبانان این استان و کشور ترکمنستان در رابطه با کنترل مرز قوی است. سرهنگ دهکی همچنین گفت: طرح حریم امنیتی مرز گلستان ابلاغ شده و هم اینک در مرحله تبیین آن برای روستاییان و کشاورزان ساکن در محدوده هستیم تا با همکاری سایر دستگاه ها عقب نشینی لازم را انجام دهند و در مرحله بعد آن را اجرایی خواهیم کرد.به گزارش ایرنا طرح حریم امنیتی مرز استان گلستان پس از مطالعات و بازدیدهای میدانی به طور مشترک با کارگروه امنیتی، انتظامی و حقوقی کارویژه مرز شورای امنیت کشور و کمیته امنیت و عمران مرز و کارویژه مرز شورای تامین استان تدوین و پس از پیگیری ها به تصویب رسید.در این طرح محدوده های امنیتی در همه 438 کیلومتر نوار مرزی گلستان و نحوه انجام فعالیت ها در این محدوده ها مشخص شده است.به گفته وی بیش از 100 برنامه فرهنگی و ورزشی ویژه هفته ناجا توسط مرزبانی گلستان اجرا می شود.3042/2729            "}