{"onTitr":"","titr":" مددجوی پشت نوبتی در کمیته امداد وجود ندارد","describe":" مراغه - ایرنا - رئیس کمیته امداد امام خمینی (ره) با اشاره به زیرپوشش قرار گرفتن تمامی اقشار آسیب پذیر توسط این نهاد در کشور گفت: به برکت نظام اسلامی، هیچ مددجوی پشت نوبتی برای زیرپوشش قرار گرفتن وجود ندارد.", "text":"به گزارش ایرنا، پرویز فتاح روز پنجشنبه در شورای اداری مراغه افزود: تمامی تسهیلات در زمینه اشتغال، تامین جهیزیه نوعروسان زیرپوشش و حمایت های مالی از مددجویان به صورت کامل در کشور محقق شده است.وی با بیان اینکه تاکنون مجلس و دولت در حمایت از کمیته امداد دریغ نکرده اند ادامه داد: تبصره 14 و 16 در مورد کمیته امداد نیز بدون مخالفj در مجلس تصویب شده و 100 درصد آن نیز تاکنون محقق شده و این امر نشان از حمایت کامل نظام اسلامی از اقشار نیازمند است.فتاح اضافه کرد: بانک های عامل نیز تاکنون همکاری مناسبی با کمیته امداد داشته و 2 هزار میلیارد تومان تسهیلات اشتغال زا را به صورت کامل در اختیار مددجویان قرار داده اند.وی با اشاره به وضعیت اقتصادی کشور گفت: هدف تحریم های آمریکا دولت نیست بلکه نظام مقدس اسلامی و ایده ها و اعتقادات این ملت را نشانه رفته است.وی افزود: ضعف اقتصادی کشورمان ناشی از تحریم ها نبوده بلکه این کاستی ها از سو مدیریت ها و ضعف های داخلی نشات می گیرد.فتاح با بیان اینکه در وضعیت کنونی کشور باید صبور بوده و استقامت پیشه کنیم ادامه داد: نظام اسلامی مانند یک قهرمان زخمی از ناملایمات است و باید به جای  نمک پاشیدن روی زخم ها، مرهمی بر دردها باشیم.وی اضافه کرد: متاسفانه برخی در داخل کشور به جای احساس مسئولیت، به جان نظام افتاده و از بالا تا پایین همه مسئولان و کشور را به نقد می کشند و این در وضعیت کنونی صحیح نیست.عضو خبرگان رهبری و امام جمعه مراغه نیز در این نشست گفت: در زمان دولت های حال و گذشته اقدامات مناسبی در زمینه حمایت از اقشار آسیب پذیر انجام شده است.آیت الله پورمحمدی افزود:  مهم ترین اثر و برکت نظام اسلامی در جامعه استقلال و آزادی است که در برخی کشورهای منطقه از آن اثری به چشم نمی خورد.وی اضافه کرد: مدیر موفق کسی است که در زمان های بحران و اوج مشکلات جامعه مدیریت کرده و برای رفع آنها اهتمام کند.نماینده مردم مراغه و عجب شیر در مجلس شورای اسلامی نیز گفت: امروز جنگ اقتصادی همانند هشت سال دفاع مقدس حائز اهمیت بوده و مسئولان باید با روحیه جهادی در این عرصه تلاش کنند.علی جلیلی افزود: به برکت رهبری و استقامت و ایستادگی مردم و مسئولان می توانیم ستاد جنگ اقتصادی را تشکیل داده و به پیروزی برسیم.فرماندار مراغه نیز با بیان اینکه اقدامات چشمگیری توسط کمیته امداد در این شهرستان انجام شده گفت: این خدمات همواره در خدمت محرومان و اقشار آسیب پذیر جامعه بوده است.حمید شکری افزود: وجود سمن های متعدد در این شهرستان فرصت  مناسبی برای بهره گیری از ظرفیت آنها در حمایت از اقشار نیازمند شهرستان است.مدیر کمیته امداد مراغه نیز با اشاره به فعالیت های این نهاد گفت: هم اکنون پنج هزار و 800 خانوار با 10 هزار و 100 نفر زیرپوشش خدمات کمیته انداد در این شهرستان هستند.ابراهیمی افزود: در زمینه اعطای تسهیلات اشتغال زا نیز در طول سال گذشته 80 میلیارد ریال تسهیلات برای مددجویان ارائه شده که تمامی آن نیز جذب و پرداخت شده است.وی ادامه داد: در سال های اخیر نیز با حمایت مجلس و دولت، بودجه این نهاد 3.5 برابر شده و حمایت خیران نیز در 6 ماهه اول امسال در این شهرستان 34 درصد نسبت به مدت مشابه سال گذشته افزایش یافته است.وی اضافه کرد: طرح مفتاح الجنه نیز که برای اولین بار در کشور در این شهرستان آغاز شده بود، با همکاری مسئولان و خیران به صورت کامل اجرایی شده است.شهرستان مراغه با حدود 263 هزار نفر جمعیت در 127 کیلومتری تبریز، مرکز آذربایجان شرقی واقع است.3077/7487            "}