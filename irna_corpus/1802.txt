{"onTitr":"","titr":" سیب زمینی کردستان زیر سایه حاشیه ها","describe":" سنندج - ایرنا - کار برداشت سیب زمینی چند روزی است در کردستان آغاز شده اما در چهارمین استان تولید کننده برداشت این محصول حاشیه هایی پر رنگ تر از متن دارد.", "text":"به گزارش خبرنگار ایرنا، تا چند سال پیش توجهی به توصیه های ترویجی نداشتند و بیش از میزانی که در پروانه بهره برداری معین شده بود، کشت می کردند، بر خلاف همه کشاورزانی که برای برداشت لحظه شماری می کنند اینها هیچ رغبتی برای برداشت نداشتند البته مقصر خودشان بودند.چند سال بود که ضرر پشت ضرر برای شان رقم می خورد و حاصل تلاش یکساله شان یا در انبارها می گندید و یا سودش به جیب دلالانی می رفت که به کمترین قیمت، دسترنج آنها را می خریدند.این قصه تکراری همه ساله سیب زمینی کاران کردستانی است که حالا دو - سه سالی است به خود آمده و سطح زیر کشت را با برنامه ابلاغی جهاد کشاورزی هماهنگ کرده اند البته کمبود منابع آب زیرزمینی هم در این تصمیم آنها موثر بوده است.این تنها حاشیه این غده خوراکی در سال های اخیر نبود، در دولت های نهم و دهم رنگ سیاسی هم به خود گرفت و دستمایه تبلیغات انتخاباتی شد تا جایی که نمایندگان مجلس به امحای مقادیر زیادی از آن معترض شدند، محصولی که خریداری شد تا در بین قشر محروم توزیع شود اما فاسد شد و مجبور به امحای آن شدند.زمانی هم خود کشاورزان برای گران تر شدن آن را انبار کردند اما نتیجه اش چیزی جز فساد نبود، آن زمان خسارتش را از دولت گرفتند، هر چند دولت تنها می توانست در زمان برداشت، خرید تضمینی این محصول را بر عهده گیرد نه اینکه خسارت محصول فاسد شده را بخاطر کم توجهی کشاورزان جبران کند.حواشی سیب زمینی به اینجا ختم نمی شود، بعضی سال ها برای سیب زمینی کاران، سال طلایی بود و توانستند به سود برداشت قابل توجهی برسند.اما امسال سالی متفاوت تر از سال های گذشته برایشان رقم خورد، دلالان زودتر از موعد و با توجه به شرایط خاص بازار روانه مزارع سیب زمینی شدند تا با پیشنهادهای چرب شان، محصول را پیش خرید کرده و از سویی جیب مصرف کننده را خالی کنند.** ماجرا از کجا آغاز شد؟می گویند... این گفتن ها از شبکه های اجتماعی آغاز شد و به سرعت در دنیای واقعی یک کلاغ چهل کلاغ شد.همین که قیمت سیب زمینی مانند دیگر کالاها بالا رفت، برخی هم به فکر خرید این محصول پر مصرف افتادند و پای دلالان عراقی نیز به مزارع کشاورزان باز شد.نوشتند: دلال عراقی سیب زمینی را از مزارع کردستان از قرار هر کیلوگرم 12 هزار ریال می خرد البته پیش خرید می کند تا در کشور خود تا 5 برابر بیشتر بفروشد.برخی کارشناسان حوزه کشاورزی می گویند: پیش خرید محصول یعنی خسارت محض برای اقتصاد کشاورزی، بنابراین با پیش خرید توسط دولت یا تجار موافق نیستند.** تکذیب می کنیمبرای پیگیری ماجرا سراغ مدیر امور زراعت سازمان جهاد کشاورزی کردستان رفتم، از چنین ماجرایی بی خبر بود و پاسخگویی در این باره را به مدیران جهاد کشاورزی دو شهرستان تولید کننده عمده سیب زمینی سپرد.مدیر جهاد کشاورزی قروه هم با اظهار بی اطلاعی از این موضوع، پاسخگویی مستند را به پس از بررسی کامل موکول کرد.خسرو کریمی پناه یک روز بعد گفت که از 50 سیب زمینی کار منطقه سوال شده و همه آنان وجود دلالان را انکار کرده اند.وی افزود: تنها یک نفر از پیشنهاد یک دلال برای خرید محصول گفت و اینکه در زمان برداشت قیمت خرید را با توافق مشخص می کند.کریمی پناه پیش خرید سیب زمینی را هم تکذیب کرد و آن را حاصل نوسانات بازار دانست.سیدحامد احمدی مدیر جهاد کشاورزی دهگلان هم این گفته ها را تایید کرد و گفت: سطح زیر کشت سیب زمینی در این شهرستان چند سالی است که کاهش پیدا کرده و همین مساله باعث شده سیب زمینی کاران مشکل عرضه نداشته باشند.** تعاونی سیب زمینی کاران چه می گوید؟برای شفاف شدن این مساله به مدیران اجرایی اکتفا نکرده و به سراغ رئیس تعاونی سیب زمینی کاران قروه رفتم.محمدصالح محمدی هم که درد دل هایش سرباز کرده بود، ضمن اینکه وجود دلالان عراقی را تکذیب کرد، افزایش قیمت سیب زمینی را ناشی از نوسانات ارز دانست و نه حضور دلالان خارجی.وی این افزایش قیمت را به نفع کشاورز ندانست و افزود: خرید نهاده های کشاورزی و سموم برای کشاورز براساس قیمت ارز انجام می شود و برای همین تفاوت چندانی برای کشاورزان ندارد.هر چند موضوع گزارش، ارتباطی با این درد دل ها نداشت، اما پای حرف هایش نشستم تا از سه برابر شدن قیمت نهاده های کشاورزی، سموم و کود شیمیایی گرفته تا سوخت و ادوات کشاورزی بگوید.محمدی گفت: مخالف صادرات سیب زمینی هستیم چرا که اگر با توقف صادرات، شعار صادرات غیرنفتی محقق نمی شود و از سویی کشاورز باز هم باید نگرانی و دغدغه فروش محصولش را داشته باشد.** تمهیداتی که تعاون روستایی داردسال هایی که قیمت برای سیب زمینی کاران بسیار پایین باشد و احتمال متضرر شدن آنان وجود داشته باشد، سازمان تعاون روستایی وارد عمل می شود و محصول را به صورت حمایتی خریداری می کند.یکی دیگر از راهکارهایی که می تواند هم به نفع مصرف کننده و هم تولید کننده باشد تا هر دو سود یکسانی را از خرید و فروش ببرند ممنوعیت صادرات محصولاتی مانند سیب زمینی است که در یک بازه زمانی خاص، نوسان قیمتی را تجربه می کند که وزرات صنعت، معدن و تجارت امسال این کار را انجام داد.مدیرکل تعاون روستایی کردستان می گوید: برنامه هایی برای خرید توافقی سیب زمینی در نظر داریم.پیمان اسکندری زمان شروع خرید را منوط به توافق بر سر قیمت مناسب اعلام کرد و افزود: در صدد هستیم تا مراکز عرضه مستقیم محصول در استان نظیر آنچه که در بازارچه واقع در بلوار آزادگان سنندج داریم، ایجاد کنیم و با بهره گیری از همین بازارچه خرید توافقی را افزایش دهیم.** چهارمین تولیدکننده سیب زمینی ولی گرانامسال هفت هزار و 450 هکتار از زمین های کشاورزی کردستان زیر کشت سیب زمینی قرار دارد و یک هزار و 800 بهره بردار این محصول قرار است حدود 223 هزار تن سیب زمینی برداشت شود.محمدصالح احمدی مدیر امور زراعت سازمان جهاد کشاورزی کردستان می گوید: حدود 130 تا 150 هزار تن از این محصول به خارج از استان صادر می شود.این حجم از تولید در استان در حالیست که خود کردستانی ها هم این روزها سیب زمینی را کیلویی سه هزار تومان می خرند، یعنی تولید کننده چهارم کشور خودش هم محصول را گران می خرد.7345/9102            "}