{"onTitr":"","titr":" معاون وزیر کشور: چهره تهدیدات مدام در حال تغییر است","describe":" تهران- ایرنا- معاون امنیتی و انتظامی وزارت کشور گفت: چهره تهدیدات امروز، مدام در حال تغییر است و توجه نکردن به این موضوع می تواند موجب شود عناصر کشور ناخواسته در مسیر تهدید قرار گیرند.", "text":"به گزارش ایرنا از پایگاه اطلاع رسانی وزارت کشور، حسین ذوالفقاری روز سه شنبه که در نشست مدیران کل پدافند غیرعامل استانداری ها حضور یافته بود، در تبیین تهدیدات امروز کشور افزود: نام تهدیدات امروز را باید چهره متغیر تهدید بگذاریم، یعنی امروزه با روند ثابت و مشخصی مواجه نیستیم بلکه تهدیدات مدام در حال تغییر است و شاید بتوان گفت توجه نکردن به این موضوع می تواند موجب شود عناصر کشور ناخواسته در مسیر تهدید قرار گیرند.وی ادامه داد: وقتی ما تهدید را دقیقا نشناسیم باعث می شود اقداماتی که با نیت خیر و صلاح جامعه صورت می گیرد ناخواسته در مسیری قرار گیرد که خود تبدیل به تهدید شود.ذوالفقاری تاکید کرد: بخش عمده ای از مشکلات کشور ناشی از عملیات روانی بیرونی و داخلی است. تصویرسازی رسانه ها در سال های گذشته از مسئولان کشور و ایجاد فضای اتهام زنی در کشور زمینه داخلی عملیات روانی را فراهم کرده و بر بی اعتمادی مردم دامن زده است. این فضاسازی روانی موجب شده بر تهدیدی که در بیرون علیه کشور وجود دارد، دامن زده شود.معاون امنیتی و انتظامی وزارت کشور با اشاره به نزدیک شدن به هفته پدافند غیرعامل یادآور شد: برای گرامیداشت این هفته تلاش شود که برنامه های کمتری با کیفیت بالاتر داشته باشیم تا کار اثرگذارتری انجام شود.وی خاطرنشان کرد: از همه ظرفیت ها به درستی استفاده کنیم و انرژی بی جا در مسائلی که از سوی دیگر نهادها پیگیری می شود صرف نکنید و از دوباره کاری و ایجاد تضاد در کارها بپرهیزید. سعی کنید در مواردی که همپوشانی میان دستگاه ها وجود دارد تکمیل کننده و پرکننده خلاها باشید و به دنبال مرزبندی و خط کشی‌ برنامه ها نباشید.سیام*3061*1535            "}