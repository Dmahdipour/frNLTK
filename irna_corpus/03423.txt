{"onTitr":" در مراسم افتتاح مرکز کنترل هوشمند ترافیک بیان شد    ","titr":" تعداد خودروها 8 برابر ظرفیت معابر پایتخت است","describe":" تهران ـ ایرنا ـ رئیس پلیس راهنمایی و رانندگی(راهور) تهران بزرگ گفت: میزان خودروهای شهر تهران هشت برابر ظرفیت معابر است ضمن اینکه روزانه 20 میلیون سفر در تهران بزرگ انجام می شود.", "text":"به گزارش ایرنا سردار محمدرضا مهماندار روز سه شنبه در مراسم افتتاح مرکز فرماندهی و کنترل هوشمند ترافیک پایتخت اعلام کرد: در تهران بزرگ چهار میلیون خودرو و سه میلیون موتورسیکلت ثبت شده است.وی با بیان اینکه 30 درصد سهمیه تردد و خودروهای کشور به تهران اختصاص دارد افزود: این مرکز یکی از نیازهای اصلی تهران بزرگ بود که با هدف رصد دقیق و استفاده بهینه از دوربین های سطح شهر برای مدیریت ترافیک و رفع مشکلات معابر و خیابان ها از جمله آب گرفتگی، یخ زدگی و خرابی احتمالی مورد بهره برداری قرار گرفت.مهماندار مدیریت ترافیک و تردد مناسبت های خاص از جمله مراسم 22 بهمن، عید فطر، ارتحال امام راحل(ره) و سایر مناسبت ها، رصد آنلاین ترافیک لحظه ای شهر تهران و سامانه مدیریت ناوگان را از دیگر اهداف راه اندازی این مرکز ذکر کرد.به گفته رئیس پلیس راهور تهران بزرگ این مرکز به سامانه آنلاین هشدار زلزله و سازمان ژئوفیزیک، کنترل کیفیت هوا و هواشناسی و سایر سامانه های مورد نیاز دیگر متصل است و با رسانه های مختلف از جمله صدا و سیما نیز برای اطلاع رسانی به مخاطبان ارتباط دارد.مهماندار گفت: در این مرکز با فضای 156 متری بزرگترین مرکز کنترل هوشمند ترافیک ایران به شمار می رود و در آن از 108 دستگاه «ال ای دی» صنعتی 55 اینچی استفاده شده است.فرمانده نیروی انتظامی جمهوری اسلامی، استاندار تهران، رئیس پلیس تهران بزرگ و رئیس شورای اسلامی شهر تهران از جمله دیگر مسئولان حاضر در این مراسم بودند.تهرام/6139/ 1008            "}