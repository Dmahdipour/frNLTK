{"onTitr":" رییس شورای شهر تهران:    ","titr":" امروز زمان اختلاف نیست","describe":" تهران- ایرنا - رییس شورای اسلامی شهر تهران نشست رییس جمهوری با جناح های سیاسی را مثبت ارزیابی کرد و گفت : گروه های مرجع، تشکل های سیاسی و احزاب که با مردم ارتباط دارند، می توانند رابط خوبی بین دولت و مردم باشند و با توجه به شرایط امروز زمان اختلاف نیست.", "text":"محسن هاشمی روز چهارشنبه در پاسخ به سوال خبرنگار سیاسی ایرنا درباره برگزاری نشست های منظم میان رییس جمهوری و فعالان سیاسی از طیف های مختلف و نقش آن در بازسازی اعتماد عمومی، افزود : حرکت خیلی مثبتی بود که باید زودتر انجام می شد و آثار این حرکت را نیز مشاهده خواهیم کرد. وی ادامه داد : در نشستی که روحانی با اصلاح طلبان معتدل داشت مطرح شد که چرا این نشست ها زودتر برگزار نشده است. رییس شورای شهر تهران یادآور شد: وقتی کشور دچار مشکل سیاسی و عدم اعتماد مردم می شود، گروه های مرجع، سیاسی و احزاب سیاسی که با مردم ارتباط دارند می توانند رابط خوبی بین دولت و مردم باشند. وقتی اینها توجیه می شوند می توانند باب گفت و گو در فضای جامعه را باز کنند، چرا که اهل بحث و گفت و گو و سخنرانی هستند و می توانند به کمک دولت بیایند.هاشمی با بیان این که دولت وقتی با مشکل مواجه شود و بحرانی از بیرون به ایران تحمیل شود باید بیشتر از نخبگان و مراجع سیاسی کشور استفاده کند، گفت : آقای روحانی به طور قطع با کمک بخش مهمی از اصلاح طلبان به قدرت رسید و در دور دوم هم با همراهی بخش عمده ای از اصولگرایان معتدل رای آورد. بنابراین لازم بود هم با اصولگرایان معتدل و هم اصلاح طلبان معتدل روابط را صمیمی تر کند و در مورد برنامه های خود بیشتر توضیح دهد.وی افزود: آقای روحانی نخستین جلسه را با اصلاح طلبان گذاشتند و شنیده ام که با معتدلین اصولگرا هم قرار است جلسه ای بگذارند و امیدوارم که این کار را هم انجام دهند.رییس شورای شهر تهران خاطرنشان کرد: جلسه مثبتی بود که نزدیک به 3 ساعت طول کشید و به همه فرصت داده شد صحبت کنند، آقای روحانی هم دوبار صحبت کردند و نظراتشان را گفتند.هاشمی اضافه کرد: از صحبت های رییس جمهوری در این نشست این گونه برداشت کردم که او صادقانه گفتند که من با کمک شما در مسند قدرت نشستم و دوست دارم که همچنان حمایت خود را از دولت ادامه بدهید و در این شرایط بحرانی دست از کمک بر ندارید تا از این شرایط عبور کنیم؛ امروز زمان اختلاف نیست و امیدوارم بعد از عبور از بحران بنشینیم اختلافاتمان را حل کنیم.سیام**1058**1535            "}