{"onTitr":" دبیر فدراسیون تنیس روی میز خبر داد:    ","titr":" شانس خوب احمدیان برای کسب مدال المپیک جوانان آرژانتین","describe":" تهران- ایرنا- دبیر فدراسیون تنیس روی میز گفت: احمدیان شب گذشته با پیروزی مقابل نفر چهارم دنیا نشان داد شانس خوبی برای رسیدن به مدال مسابقات المپیک جوانان دارد.", "text":"محمود نظری روز سه شنبه در گفت و گو با خبرنگار ایرنا در خصوص پیروزی های امین احمدیان در المپیک جوانان آرژانتین اظهار داشت: یکی از مهمترین اهداف تیم مدیریتی فعلی در فدراسیون تنیس روی میز افزایش سهمیه برای المپیکی ها بود. در گذشته 2 بار بیشتر نتوانسته بودیم در المپیک جوانان شرکت کنیم و این اتفاق خوبی برای رشته ما نبود که خوشبختانه در المپیک آرژانتین این ضعف برطرف شد.وی ادامه داد: احمدیان در سال های گذشته زحمات زیادی برای پیشرفت خود کشید و توانست در نهایت در المپیک آرژانتین نفر چهارم دنیا را با قدرت از پیش رو بردارد.دبیر فدراسیون تنیس روی میز گفت: احمدیان با وجود سن و سال کم، تجربه بسیار خوبی دارد و حتی در بازی های آسیایی هم در ترکیب تیم ملی ایران حاضر بوده است. سیستم بازی او بسیار خاص و موفقیت آمیز است و قطعا افق های روشنی در انتظار او خواهد بود. وی تصریح کرد: جوانان خوب دیگری هم در تنیس روی میز حضور دارند که به زودی مانند احمدیان مطرح خواهند شد. فدراسیون ما توجه خاصی روی تیم های پایه خود دارد و خوشبختانه استعدادهای خوبی تربیت کرده ایم.نظری اظهار داشت: خوشبختانه احمدیان با رنکینگ بسیار خوب وارد المپیک جوانان آرژانتین شد و توانست در گروه خود نیز در جایگاه اول قرار بگیرد. به اعتقاد من شانس مدال زیاد است و اگر بتواند بازیکن سنگاپوری را از پیش رو بردارد شانس خود را افزایش خواهد داد. دبیر فدراسیون تنیس روی میز در خصوص برنامه های تیم ملی بزرگسالان گفت: این تیم تا پایان سال 97 در 2 تور جهانی معتبر شرکت می کند. نوشاد عالیمان عازم به تور سوئد و اتریش می رود و نیما عالمیان در تور سوئد و بلژیک حضور می یابد. وی افزود: تیم ملی تنیس روی میز کشورمان در بهمن ماه عازم تور معتبر جهانی در قطر خواهد بود و به دنبال آن هستیم تا بتوانیم در یک تور دیگر هم حضور داشته باشیم. نظری در رابطه با برنامه های فدراسیون تنیس روی میز برای تیم ملی بانوان اظهار داشت: نخبگان این تیم راهی فنلاند و سپس یک کشور دیگر که هنوز برنامه ریزی صورت نگرفته خواهند شد. وی تاکید کرد: یکی دیگر از اتفاقات بسیار خوب در تنیس روی میز ایران دعوت از جوانان برای شرکت در مسابقات جهانی استرالیا است. این تیم آذر ماه راهی استرالیا می شود تا با ترکیب کامل در این رقابت های معتبر حاضر شود. ورزشی **9118**1597            "}