{"onTitr":"","titr":" کویر مرنجاب زیر پوشش شبکه تلفن همراه قرار می گیرد","describe":" کاشان- ایرنا- وزیر ارتباطات و فناوری اطلاعات گفت: کویر مرنجاب تا پایان سال جاری به سه آنتن بی تی اس مجهز و مشکل شبکه تلفن همراه برطرف می شود.", "text":"محمدجواد آذری جهرمی پنجشنبه شب در همایش تسبیح ستارگان کویر مرنجاب بیان کرد: شاهد گم شدن و فوت تعدادی از گردشگران در سال های گذشته در منطقه بودیم که با آغاز فصل گردشگری، باید هر چه زودتر پوشش آنتن دهی کامل شود.وی افزود: این منطقه دارای 2 مشکل اساسی تملک زمین جهت سایت نصب آنتن های بی تی اس و تامین برق است که قرار شد تا مسئولان استان و شهرستان موضوع را برطرف کنند.وزیر ارتباطات و فناوری اطلاعات اضافه کرد: تامین برق آنتن ها نیاز به سرمایه گذاری دارد که قرار شد در این زمینه نیز وزارتخانه کمک کند.وی در ادامه با اشاره به موقعیت بی مانند آسمان مرنجاب، این کویر را بهترین منطقه برای ترویج دانش نجوم عنوان کرد و گفت: آسمان کویر با نجوم گره خورده و ترویج دانش نجوم می‌تواند در کنار گردشگری برای منطقه مرنجاب ظرفیت بسیار بالایی به وجود آورد. آذری جهرمی تاکید کرد: باید در زمینه ترویج دانش نجوم اقدامی صورت گیرد که یک برند برای منطقه مرنجاب ایجاد کند تا رشد گردشگری را به همراه داشته و اقتصاد شهر به واسطه آن پربار شود. کویر مرنجاب در 55 کیلومتری آران و بیدگل، از بکرترین و زیباترین کویرهای کشور است که از شمال به دریاچه نمک، از غرب به کویر مسیله، دریاچه حوض سلطان و حوض مره و از شرق به پارک ملی کویر منتهی می شود. وزیر ارتباطات و فناوری اطلاعات در ادامه نیز به برنامه های حمایتی این وزارتخانه از کسب و کارهای نوپا اشاره کرد و گفت: منطقه کاشان ظرفیت بسیار خوبی در زمینه فناوری اطلاعات و کسب و کارهای نوپا دارد که می تواند به فعال سازی ظرفیت های گردشگری منطقه کمک کند. وی اضافه کرد: صنعت گردشگری بر پایه الگوی کسب و کارهای نوپا می تواند به راحتی توسعه یابد و نمونه آن بوم گردی روستایی می باشد که در سال های گذشته توجهی ویژه ای به آن شده است. آذری جهرمی همچنین: قرار است در زمینه پایش تصویری هدایت ترافیکی شهر کاشان، با همکاری وزارت ارتباطات 150 نقطه مجهز به دوربین شود تا مدیریت شهری تسهیل یابد. نماینده مردم کاشان و آران و بیدگل در مجلس شورای اسلامی نیز در ابتدای این همایش، مشکل اصلی کویر مرنجاب را عدم آنتن دهی تلفن همراه عنوان کرد. سید جواد ساداتی نژاد با اشاره به جاذبه های کویر مرنجاب اظهار کرد: این منطقه بکر با برخورداری از جاذبه های بی شمار و آسمان پرستاره در شب می تواند با برنامه ریزی توسعه و رونق بگیرد و این مهم نیز با مدیریت یکپارچه عملی می شود. به گزارش ایرنا، شرکت در جلسه شورای اداری کاشان، آیین افتتاحیه هفته جهانی فضا و همایش نجوم و گردشگری فضاپایه نیاسر از دیگر برنامه های سفر یکروزه وزیر ارتباطات و فناوری اطلاعات به شهرستان های کاشان و آران و بیدگل بود. آران و بیدگل با جمعیت افزون بر 103 هزار نفر در فاصله 6 کیلومتری کاشان و 215 کیلومتری شمال اصفهان واقع است. 7472/8123            "}