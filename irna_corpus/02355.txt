{"onTitr":"","titr":" گزینه های «ترامپ» برای جایگزینی «هیلی» گرایشات ضد ایرانی دارند","describe":" تهران – ایرنا – هیچکدام از دو گزینه ای که «دونالد ترامپ» برای جایگزینی «نیکی هیلی» در مقام سفیر آمریکا درسازمان ملل در نظر دارد، تغییری در رویه ستیزه جویانه و سیاست های ضد ایرانی این کشور به وجود نخواهند آورد.", "text":"به گزارش ایرنا، رئیس جمهوری آمریکا دو گزینه را برای تصدی این منصب در سر دارد که هر کدام به نوعی در تصمیمات سیاسی و اجرایی پیشین آمریکا در قبال خاورمیانه و به ویژه ایران دخیل بوده اند.«ریچارد گرنل» یکی از این گزینه هاست که در دانشگاه هاروارد تحصیل کرده و در ماه آوریل(فروردین-اردیبهشت) به سمت سفیر آمریکا در آلمان منصوب شد. وی با هشت سال فعالیت به عنوان سخنگو و نماینده سیاسی آمریکا در سازمان ملل متحد، طولانی ترین دوره حضور را به عنوان نماینده آمریکا در این سازمان داشته است. تارنمای «واشنگتن اگزمینر» نوشت  گرنل به دلیل همکاری با «جان بولتون» مشاور امنیت ملی آمریکا در دوره ریاست جمهوری «جورج دبلیو بوش» رئیس جمهوری اسبق آمریکا، از رابطه خوبی با وی برخوردار است. بولتون به سیاست های جنگ طلبانه و ضد ایرانی خود شهرت دارد و بارها تهران را به تغییر رژیم یا بررسی گزینه نظامی تهدید کرده است. دیلی کالر گزارش داد: گرنل حامی اسرائیل است و به طور مخفیانه سعی در متقاعد کردن شرکت های آلمانی برای قطع تجارت با ایران داشته است. به گزارش نیویورک پست، نام گرنل در فهرست کوتاهی که «دونالد ترامپ» رئیس جمهوری آمریکا در انتخابات ریاست جمهوری سال 2016 برای تصدی مقام تدارک دیده بود، به چشم می خورد.«دینا پاول» دیگر گزینه ترامپ برای تصدی مقام سفیر آمریکا در سازمان ملل متحد است.  تارنمای آکسیوس درباره وی می نویسد : پاول به عنوان معاون راهبردی مشاور امنیت ملی دولت ترامپ فعالیت می کرد. وی در ماه فوریه (بهمن - اسفند) با هدف همکاری با شرکت سرمایه گذاری «گلدمن ساچز»، از کابینه جدا شد.به گزارش نیوزویک، پاول در زمان فعالیت خود در دولت ترامپ، نقشی کلیدی در سیاست آمریکا در قبال خاورمیانه ایفا می کرد.تارنمای یواس «نیوز اند ورلد ریپورت» نیز نوشت: پاول متولد مصر بوده و رابطه نزدیکی با ایوانکا ترامپ دختر و مشاور ترامپ دارد.«جاش داوزی» خبرنگار حوزه کاخ سفید واشنگتن پست روز سه شنبه در توییتی با قوت بخشیدن به احتمال انتخاب پاول به عنوان جانشین هیلی،نوشت:  «هیلی و پاول آخر هفته را در جنوب کالیفرنیا با هم سپری کردند.»   برخی از صاحب نظران «ایوانکا ترامپ» دختر و مشاور ترامپ را به عنوان دیگر گزینه احتمالی برای این پست می دانستند اما ایوانکا در توییتی این فرضیه را رد کرد و نوشت: «می دانم که رئیس جمهور جایگزین توانمندی را برای هیلی انتخاب خواهد کرد. این جانشین (به طور قطع) من نخواهم بود.» به نوشته تارنمای وال استریت ژورنال، ترامپ در باره انتخاب فرد مناسب برای تصدی این مقام با مایک پنس وزیر دفاع آمریکا، «مایک پمپئو» وزیر امور خارجه و «جان بولتون» مشاور امنیت ملی آمریکا که در زمان جرج بوش مقام سفیر واشنگتن در سازمان ملل را برعهده داشته و به این ترتیب با موضوع آشناست، مشورت خواهد کرد. به گزارش ایرنا، هیلی روز سه شنبه از سمت خود کناره گیری کرد و ترامپ استعفای وی را پذیرفت. رئیس جمهوری آمریکا بدون اشاره به دلایل استعفای هیلی گفت: او در پایان سال میلادی از کار خود کنار می رود و می خواهد برای مدتی استراحت کند.اروپام**9418 ** 1546            "}