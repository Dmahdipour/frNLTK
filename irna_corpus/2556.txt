{"onTitr":"","titr":" مکانیزاسیون در بخش کشاورزی خراسان رضوی 35 درصد رشد دارد","describe":" مشهد- ایرنا- رئیس اداره امور فناوری های مکانیزه سازمان جهاد کشاورزی خراسان رضوی گفت: ترویج و توسعه مکانیزاسیون در بخش کشاورزی این استان در دولت تدبیر و امید 35 درصد رشد داشته است.", "text":"محمد رضا قوسیان روز چهارشنبه در گفت و گو با خبرنگار ایرنا افزود: در اوایل دولت یازدهم میزان مکانیزاسیون در استان 1.2 اسب بخار در هکتار بود که این رقم در پایان سال گذشته با 44 صدم افزایش به 1.64 اسب بخار در هکتار افزایش یافت.وی با بیان اینکه رشد مکانیزاسیون حاصل توجه دولت در این بخش است اظهار داشت: طی پنج سال گذشته 5900 دستگاه تراکتور در استان توزیع شده و حدود سه هزار و 80 میلیارد ریال در حوزه مکانیزاسیون استان سرمایه گذاری شد که حاصل آن رشد مطلوب در این زمینه است.وی با بیان اینکه شاخص مکانیزاسیون در موارد دیگر نیز مورد سنجش قرار می گیرد، گفت: شاخص کاربرد ماشین آلات در کشت های مختلف از جمله غلات و شاخص سمپاشی با دستگاه از این موارد است.قوسیان افزود: در آغاز کار دولت تدبیر و امید 28 درصد سطح کشت غلات استان مکانیزه بود که این رقم اکنون از 50 درصد نیز عبور کرده و این روند در حال افزایش است.وی اظهار داشت: در کاشت دستی یک هکتار گندم باید 330 تا 340 کیلو گرم بذر پاشیده شود که این مقدار با استفاده از دستگاه و به صورت مکانیزه 220 کیلو گرم بذر در هر هکتار است و این به معنای صرفه جویی 100 کیلوگرم گندم در هر هکتار می باشد.وی گفت: در شاخص سم پاشی که با سلامت انسانها ارتباط دارد نیز استفاده از ابزار مکانیزه و پیشرفته علاوه بر تسهیل سم پاشی در کاهش باقی مانده سموم بر روی محصولات نیز موثر است.قوسیان افزود: در این زمینه نیز از شاخص 23 درصدی انجام سم پاشی ها در استان در سال 92 هم اکنون به شاخص 55 درصد رسیده ایم.درآمد سالانه بخش کشاورزی خراسان رضوی 13 هزار و 223 میلیارد تومان است. 363 هزار بهره بردار در بخش کشاورزی خراسان رضوی فعالیت دارند و حجم تولید سالانه انواع محصولات باغی، زراعی و دامی این استان هشت میلیون تن است. سالانه یک میلیون و 200 هزار هکتار زمین در خراسان رضوی زیر کشت 83 نوع محصول می رود. بخش کشاورزی 28 درصد اشتغال و 30 درصد صادرات غیرنفتی استان خراسان رضوی را به خود اختصاص داده است. 7496 / 6053            "}