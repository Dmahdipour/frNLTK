{"onTitr":" بررسی مطبوعات    ","titr":" پیروزی حقوقی در لاهه","describe":" تهران- ایرنا- رای دیوان بین المللی دادگستری مبنی بر الزام آمریکا به رفع طیفی از تحریم ها علیه جمهوری اسلامی ایران، به عنوان یک پیروزی چشمگیر مورد توجه اغلب مطبوعات قرار گرفت.", "text":"به گزارش گروه تحلیل، تفسیر و پژوهش های خبری ایرنا، مطبوعات امروز پنجشنبه دوازدهم مهرماه اصلی ترین محورهای خبری و تحلیلی را به رای تازه دادگاه لاهه به سود ایران، واکنش های داخلی و خارجی به آن و تحلیل و بررسی رای دادگاه اختصاص دادند.به گزارش روزنامه «اطلاعات»، دیوان بین‌المللی دادگستری دیروز برای اعلام رای خود درباره درخواست‌های ایران در ارتباط با پیمان مودت با آمریکا، تشکیل جلسه داد و نهایتا بخشی از تدابیر درخواستی ایران را پذیرفت و آمریکا را به رفع محدودیت‌های انساندوستانه، کشاورزی و هوانوردی ملزم و طرفین را از اقداماتی که می‌تواند به تشدید مناقشه منجر شوند، منع کرد.روزنامه «شرق» عنوان نخست خود را «پیروزی دوباره در لاهه» قرار داد و پیام اصلی رای موقت این دادگاه را چنین تفسیر کرد «آمریکا مانع برآمده از برجام را رفع کند» روزنامه «جمهوری اسلامی» تحت عنوان «پیروزی حقوقی ایران بر آمریکا در معتبرترین نهاد بین المللی» تصریح کرد: آراء دیوان که به منزله اهرم قضایی سازمان ملل می‌باشد لازم الاجرا و غیر قابل فرجام خواهی است. به نوشته این روزنامه وزارت امور خارجه کشورمان در واکنش به صدور قرار موقت ازسوی دیوان بین‌المللی دادگستری لاهه در پرونده شکایت دولت جمهوری اسلامی ایران علیه ایالات متحده آمریکا تاکید کرد: تصمیم دیوان لاهه نشانه بارز حقانیت ایران است. وزیر امور خارجه کشورمان هم رای دیوان بین‌المللی دادگستری را یک شکست دیگر برای حکومت معتاد به تحریم آمریکا و پیروزی برای حاکمیت قانون دانست و تاکید کرد: ضروری است جامعه بین‌المللی با یک جانبه گرایی مخرب این کشور به صورت دست جمعی مقابله کند.** واکنش ها به رخداد دیروزبه نوشته روزنامه «ایران»، رسانه‌های بین‌المللی روز گذشته  واکنش متفاوتی به حکم دادگاه لاهه در موضوع شکایت ایران از امریکا نشان دادند. خبرگزاری «آسوشیتدپرس» در گزارش خود بر اینکه حکم دادگاه لاهه به لحاظ قانونی الزام‌آور است تأکید کرد اما با بیان اینکه «باید دید دولت دونالد ترامپ از این حکم پیروی خواهد کرد» در مورد تأثیر آن بر رفتار دولت ترامپ ابراز تردید کرد. روزنامه «واشنگتن پست» نیز با اشاره به  اینکه حکم دیوان بین‌المللی دادگستری که به نفع ایران صادر شد الزام‌آور است، نوشت: «این حکم یک پیروزی دیپلماتیک برای تهران پس از آن محسوب می‌شود که تحریم‌های جدید امریکا را که بخش اول آن در ماه ژوئیه اعمال شد، به چالش کشید.»راغلب رسانه‌های فارسی زبان خارجی نیز روز گذشته این خبر را در رأس اخبار خود قرار دادند. بی‌بی سی فارسی که تیتر خبر فوری‌اش با عنوان «دادگاه لاهه: بازگشت تحریم‌های امریکا جان ایرانیان را در خطر قرار داده است» به دلیل رویکرد منفی به یک اتفاق مثبت با واکنش و اعتراض مخاطبان مواجه شده بود در بازنشر خبر نوشت: «دادگاه لاهه از امریکا خواست موانع صدور اقلام بشردوستانه به ایران را رفع کند.» کاربران شبکه‌های اجتماعی نیز با استقبال از این رأی، پیروزی ایران را یک پیروزی حقوقی و اخلاقی تفسیر و بر اثر بخشی رویکرد صلح‌جویانه سیاست خارجی ایران تأکید کردند.«ابتکار» در گزارش خود به نقل از رئیس کمیسیون امنیت ملی و سیاست خارجی مجلس نوشت: اینکه دیوان اعلام کرده که صلاحیت رسیدگی به شکایت ایران علیه آمریکا را دارد به معنای شکستن غرور قدرت آمریکاست و در بعد بین‌المللی می‌توان آن را به سود ایران ارزیابی کرد.به گزارش «مردم سالاری»، «معصومه ابتکار» معاون رییس جمهوری در امور زنان و خانواده هم در فضای مجازی نوشت: امروز در شرایطی کاملا متفاوت بلکه متضاد با قبل از سال 92 هستیم؛ یعنی مواضع حقوقی ایران در صحنه بین‌المللی چرخشی موفق داشته است. «شهیندخت مولاوردی» دستیار ویژه رییس جمهوری در امور حقوق شهروندی نیز در حساب توئیتری خود نوشت: تصمیم دیوان بین‌المللی دادگستری در الزام ایالات متحده آمریکا به خودداری اکید از اجرای آن بخش از تحریم‌ها که به جنبه‌های انسان دوستانه خدشه وارد می‌کنند تا صدور رای نهایی، گام دیگری در نفی یک جانبه گرایی و به چالش کشیدن مشروعیت تحریم‌های غیرقانونی و ثانویه آن کشور است.** تحلیل رای دادگاه لاهه«رضا نصری» در یادداشت روزنامه «اعتماد» آورد: در مقطع فعلی نیز بهترین راه‌ بهره‌برداری از این سند این است که ایران- احیانا با پشتیبانی اتحادیه اروپا- اجرای حکم دادگاه لاهه را به عنوان «پیش‌شرط حداقلی» مذاکره با امریکا مطرح کند. به عبارت دیگر، ایران می‌تواند اجرای دستور دادگاه را «حداقل شرط لازم» برای اثبات پایبندی این دولت به حقوق بین‌الملل و پذیرش «صلاحیت حقوقی» امریکا برای ورود به مذاکرات جدید عنوان کند و از این طریق واشنگتن را در موضع دفاعی قرار دهد. به نوشته ایران، جمشید ممتاز، استاد حقوق بین‌الملل و قاضی اختصاصی ایران در دیوان بین‌المللی دادگستری بعد از صدور رأی دیوان، ضمن اشاره به اینکه به قرار صادره دیوان رأی مثبت داده است، تاکید کرده که ضرورت داشت دیوان به سایر حوزه‌های مهم از جمله به عنوان مثال، فروش هواپیما و اجرای سفارش‌هایی که تاکنون صورت پذیرفته می‌پرداخت. این استاد حقوق بین‌الملل با اشاره به قطعنامه 2231 که برجام را تایید کرده است، آن را یک واقعیت عینی مرتبط با اختلاف خواند که تعهداتی را برای همه دولت‌های عضو ملل متحد از جمله امریکا ایجاد کرده است.«پرویز اسماعیلی» معاون ارتباطات دفتر رئیس جمهوری در یادداشت روزنامه ایران نوشت: التهاب‌های بازار تا حدودی آرام خواهد شد. مردم باید مطمئن باشند که جهان، حقوق ملت ایران را به رسمیت می‌شناسد و اقدامات امریکا در برگرداندن تحریم‌ها را تأیید نمی‌کند، بلکه دولت آن کشور ناگزیر است دیر یا زود از جاده خاکی خصومت به بزرگراه منطق و تعامل برگردد و یا پاسخگوی تخلف از موازین حقوق بین‌الملل باشد.«علی خرم» صاحبنظر در مسائل بین الملل در یادداشت دیگر این روزنامه آورد: اگرچه روحیات ترامپ نشان داده که او به هیچ رأی و نظری احترام نمی‌گذارد و احتمالاً این قرار تأمین را هم مورد بی‌اعتنایی قرار خواهد داد ولیکن بخوبی می‌داند که اقدامش در تحریم ایران از این پس نه تنها در جهان بلکه در شورای امنیت و در دیوان بین‌المللی دادگستری هم مورد حمایت نیست و شاید برای رهایی از این دام بایستی به‌سوی ایران متوجه گردد.به نوشته «نوذر شفیعی» استاد دانشگاه در روزنامه آرمان، شاید عده‌ای معتقد باشند که اجرایی شدن این رای دشوار است. البته منکر اینکه در عرصه روابط بین‌الملل، قدرت حرف اول را می‌زند تا حقوق بین‌الملل نیستم، فلذا ممکن است آمریکایی‌ها از اجرای این رای هم سر باز بزنند ولی باز هم نکته منفی دیگری در پرونده آمریکایی‌ها قلمدا می‌شود. بنابراین آمریکایی‌ها امروزه با افکار عمومی جهان مواجه می‌شوند.«آمریکا در حکم لاهه حق وتو ندارد» عنوان دیگر یادداشت این روزنامه به قلم «فریدون مجلسی» است که در آن می خوانیم: به طور کلی رأی دادگاه لاهه به نفع ایران بود. اینکه ایران به مرجع بین‎المللی مراجعه می‎کند نشانه ورود به مرحله اعتدال، عقلانیت و در پناه قوانین بین‎المللی قرار گرفتن است. این موضوع نکته مهمی است که در هرحال رفتن ایران به دادگاه لاهه به نوعی یک برد برای ایران محسوب می‎شود. نکته مهم دیگر این است که آیا آمریکا در اجرای این رأی حق وتو دارد؟ پاسخ این است که هیچ حق وتویی در اینجا وجود ندارد. حق وتو مربوط به شورای امنیت است. حق وتو به نوعی تصمیم‎گیری در شورای امنیت است.«آفتاب یزد» به نقل از «یوسف مولایی» استاد حقوق بین الملل دانشگاه تهران نوشت: اگر چه ایرلان می خواست دستور لغو همه تحریم ها صادر شود اما همین مقدار هم پیروزی است. این روزنامه به نقل از «جلال ساداتیان» تحلیلگر روابط بین الملل آورد: به دلیل در پیش بودن انتخابات کنگره ممکن است واشنگتن در قبال تهران چرخش داشته باشد.روزنامه «قانون» در یادداشت خود در این باره خواستار نگاه واقعگرایانه به دعوای حقوقی ایران و آمریکا شد و نوشت: با فرض آنکه حتی دیوان بین‌‌المللی دادگستری، آمریکا را در یک رای قطعی و نهایی محکوم کند، بازهم ایران دستاویزی جز شورای امنیت نخواهد داشت و این شورا هر تصمیمی که اتخاذ کند باید از زیر تیغ حق وتوی آمریکا عبور کند. طبیعتا اگر نظر شورای امنیت خلاف امیال و منافع آمریکا باشد، این کشور آن را وتو می‌کند و پرونده در همین‌جا بسته می‌شود.به نوشته قانون، شاید بهتر است که مسئولان ایرانی تکیه‌ای بر قواعد بین‌المللی نکنند زیرا در عرصه بین‌المللی در درجه نخست قدرت کشورها تعیین‌کننده مناسبات است؛ از سوی دیگر قوانین بین‌المللی باتوجه به ساختارهای حقوقی موجود توسط کشورهای قدرتمند تفسیر و اِعمال می‌شود و اگر ایران بخواهد در حوزه جهانی دستاورد اجرایی واقعی داشته باشد باید بتواند دیپلماسی خود را توسعه دهد.** استقبال کم رمق روزنامه های اصولگرا از رای دیوانروزنامه «کیهان» به رغم اهمیت موضوع همچون روزهای گذشته خط خبری خود را در تخریب FATF پی گرفت و ذیل یکی از عناوین کمتر پیدا در صفحه نخست نوشت: مایک پامپئو در کنفرانس خبری با حضور اصحاب رسانه ها شرکت کرد و گفت که آمریکا به توافق مودت با ایران (1955) پایان می‌دهد. وزیر خارجه آمریکا با اشاره به اعلام دادگاه لاهه، افزود: تصمیم دادگاه بین المللی لاهه درست نیست. برای رای دادگاه لاهه متاسف هستیم. وی درباره پایان دادن به پیمان مودت با ایران نیز گفت: این تصمیمی است که 39 سال دیر انجام می شود.دیگر روزنامه های اصولگرا همچون «جوان»، «سیاست روز»، «وطن امروز»، «رسالت» و «ابرار» نیز ذیل عناوین فرعی به انتشار اخبار مرتبط با رای دادگاه لاهه پرداخته و در گزارش های خود بیشتر روی واکنش های خصمانه آمریکا متمرکز شدند. در مقابل، روزنامه های یادشده به تحولات سیاسی عراق و انتخاب رئیس جمهوری و نخست وزیر عراق علاقه ای ویژه نشان دادند.با این حال، روزنامه «خراسان»، عنوان نخست خود را «پیروزی ایران بر آمریکا در لاهه » قرار داد و نوشت: دیروز دیوان بین‌المللی دادگستری یک قرار تاریخی صادر کرد، قراری در محکومیت تحریم های ایالات متحده علیه ایران. تحریم هایی که در حکم دیوان لاهه تصریح شده است که «علیه مردم» ایران است.  پژوهش**9279            "}