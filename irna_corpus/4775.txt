{"onTitr":"","titr":" آموزش‌ و پرورش فارس پیگیر کتک خوردن دو فرهنگی است","describe":" شیراز- ایرنا- رئیس اداره اطلاع رسانی و روابط عمومی آموزش ‌و پرورش استان فارس اعلام کرد:ادارات حراست و حقوقی اداره کل آموزش و پرورش و مراجع قضایی استان در حال پیگیری حادثه کتک زدن معلم و مدیر روستای بهاران شیراز هستند.", "text":"به گزارش دریافتی دو شنبه ایرنا از اداره اطلاع رسانی و روابط عمومی آموزش و پرورش فارس، حمیدرضا شعبانی گفت: صبح  یکشنبه 15 مهرماه، برادر یکی از دانش آموزان کلاس هشتم دبیرستان متوسطه اول روستای بهاران شیراز به همراه یک نفر دیگر به بهانه توهین یکی از معلمان این مدرسه به برادرش وارد این مدرسه شد و با ایجاد سر و صدا اقدام به اهانت و مضروب کردن معلم یادشده کرد.وی افزود: مدیر آموزشگاه نیز در مواجهه با این حادثه وارد عمل شد که  این افراد وی را نیز مضروب کردند و بلافاصله متواری شدند. شعبانی ادامه داد: درپی این اتفاق، ماموران انتظامی پاسگاه منطقه در مدرسه حضور یافتند و این مساله صورت جلسه شده است. رئیس اداره اطلاع رسانی و روابط عمومی آموزش و پرورش استان فارس بیان داشت: مدیر و معلم یادشده به یکی از مراکز درمانی انتقال یافتند که پس از درمان سرپایی مرخص شدند. شعبانی با اشاره به اینکه براساس دستور صریح مدیر کل آموزش و پرورش استان این مساله در اولویت کاری ادارات حراست و حقوقی این اداره کل و ناحیه 4 آموزش و پرورش قرار گرفته است، گفت: این اتفاق به دادستانی مرکز استان نیز گزارش شده است و دادستانی با حساسیت کامل پیگیر آن است. وی ابراز داشت: همانگونه که بارها اعلام کرده‌ایم مساله صیانت از حقوق دانش آموز و معلم خط قرمز ماست و آموزش و پرورش فارس تا احقاق کامل حقوق این معلمان پیگیر خواهد بود.روستای بهاران در شمال شرقی شیراز نزدیک دریاچه مهارلو است.7375 /1876            "}