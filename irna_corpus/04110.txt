{"onTitr":"","titr":" اردوغان خواستار مشخص شدن وضعیت خاشقجی از سوی آل سعود شد","describe":" آنکارا- ایرنا- رجب طیب اردوغان رییس جمهوری ترکیه خواستار مشخص شدن وضعیت جمال خاشقجی روزنامه نگار ناپدید شده در استانبول از سوی مقامات سعودی شد.", "text":"به گزارش روز دوشنبه ایرنا، اردوغان در جریان سفر به بوداپست و در نشست خبری مشترک با ویکتور اوربان نخست وزیر مجارستان، پیگیری مساله روزنامه نگار سعودی ناپدید شده را 'وظیفه انسانی و سیاسی' خود خواند و افزود: 'کنسولگری عربستان در استانبول باید ثابت کند که خاشقجی از آنجا خارج شده است یا نه.'وی تاکید کرد: مسئولان کنسولگری عربستان نمی توانند با بیان این که 'خاشقچی از اینجا خارج شد' از زیر مسئولیت شانه خالی کنند.رییس جمهوری ترکیه دیروز نیز در واکنش به ناپدید شدن این روزنامه نگار در استانبول گفت: منتظر اعلام نتیجه تحقیقات درباره وضعیت جمال خاشقجی روزنامه نگار ناپدید شده عربستانی در استانبول هستیم.وی افزود: دادستانی ترکیه به طور ویژه موضوع را بررسی می کند و منتظر کیفیت ماجرا و نتیجه تحقیقات آنها در قالب یک بیانیه هستیم.اردوغان، خاشقجی را &#39;دوست روزنامه نگار قدیمی&#39; خود خواند و گفت: مساله پیش آمده برای او در کشور ترکیه بسیار ناراحت کننده است.رییس جمهوری ترکیه با بیان این که امیدوارم با آن چیزی که انتظارش را نداریم، رو به رو شویم، تاکید کرد: من شخصا این مساله را دنبال می کنم و نتیجه را به تمام دنیا اعلام خواهم کرد.به گزارش ایرنا، جمال خاشقجی روزنامه نگار مشهور عربستانی که از اعضای انجمن رسانه های ترک ـ عرب بوده است، از 6 روز پیش و از زمان مراجعه به ساختمان سرکنسولگری عربستان سعودی در شهر استانبول ناپدید شد.به رغم این که مقامات و پلیس ترکیه مدعی بودند که او در ساختمان کنسولگری حضور دارد، ولی رسانه های غربی از جمله رویترز اعلام کردند که وی به قتل رسیده است.برخی منابع غیررسمی خبری نیز در دو روز اخیر مدعی قتل جمال خاشقجی روزنامه نگار منتقد آل سعود توسط ماموران سرویس امنیتی سعودی پس از شکنجه در کنسولگری عربستان شده اند.بر اساس شایعه منتشر شده، خاشقجی توسط 15 ماموری که در روز و ساعت حضور او در کنسولگری از عربستان به استانبول آمده بودند، به قتل رسیده است و قاتلان نیز به کشور خود بازگشته اند.هنوز این ادعای مطرح شده از سوی هیچ مرجعی تایید نشده ولی توران قشلاقچی رییس انجمن رسانه های ترک ـ عرب دیروز اعلام کرد که با قطعیت می توان گفت که جمال خاشقجی روزنامه نگار عربستانی به قتل رسیده است.شواهد میدانی و اظهارات محمد الخطیبی سرکنسول عربستان سعودی در استانبول نشان می دهد که اسناد و شواهد حضور خاشقجی در کنسولگری عربستان از جمله تصاویر دوربین های مدار بسته این مکان دیپلماتیک توسط مقامات امنیتی آل سعود معدوم شده است.سرکنسول عربستان سعودی در استانبول در پی ناپدید شدن خاشقجی درهای سرکنسولگری را به روی خبرنگاران رویترز باز و اعلام کرد که به علت فعال نبودن دوربین های مدار بسته، تصاویر ورود و خروج خاشقجی در ساختمان کنسولگری ثبت نشده است و هیچ فیلمی موجود نیست.خاشقجی 59 ساله، بعد از انتخاب بن سلمان به عنوان ولیعهد عربستان، این کشور را ترک کرده و به آمریکا رفته بود و در روزهای اخیر قصد ازدواج با یک زن تبعه ترکیه را داشت و برای طی کردن مراحل ثبت ازدواج خود مجبور به مراجعه به کنسولگری عربستان در استانبول شد.وی در مقالاتی که در روزنامه واشنگتن پست نوشته بود، از جنگ عربستان در یمن، بحران اقتصادی عربستان با کانادا و دستگیری مدافعان حقوق زنان انتقاد کرده بود.خاورم/1905/ 3404            "}