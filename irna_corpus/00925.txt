{"onTitr":" معاون استاندار خراسان جنوبی:    ","titr":" خدمات پستی برای مردم اطلاع رسانی شود","describe":" بیرجند - ایرنا - معاون هماهنگی امور اقتصادی و توسعه منابع استاندار خراسان جنوبی خواستار تغییر رویه ویژه در اقدامات پستی شد و گفت: بسیاری از مردم اطلاع کافی از اقدامات پیش روی پست ندارد لذا به بخش اطلاع رسانی باید بیش از پیش اهمیت داده شود.", "text":"به گزارش ایرنا مشیرالحق عابدی روز پنجشنبه در آیین بهره برداری از 2 سامانه جدید پستی در خراسان جنوبی اظهار داشت: پروژه اقتصاد مقاومتی «جی نف» اگر اجرایی شود بسیاری از مشکلات بین حوزه ای حل خواهد شد که نیازمند همکاری همه دستگاه هایی اجرایی است.وی گفت: «جی نف» و «سیماک» جزو پروژه های اقتصاد مقاومتی بوده که باید تا پایان سال 98 عملیاتی شود اما در بازدید از پست استان مشاهده شده که تا به امروز 25 درصد پیشرفت داشته است. معاون استاندار خراسان جنوبی با ابراز امیدواری از به نتیجه رسیدن این پروژه ها تا سال آینده افزود: سیماک به عنوان یک سامانه جامع املاک کشور راهگشای بسیاری از امور املاکی خواهد بود که مقدمات اجرای آن در خراسان جنوبی نیز انجام شده است. وی با بیان اینکه سرانه استفاده هر فرد از خدمات پستی در کشور کمتر از 10 است گفت: این رقم نسبت به سرانه کشورهای توسعه یافته بسیار پایین است.عابدی بر ضرورت تقویت زیرساخت های پستی در استان خراسان جنوبی تاکید و بیان کرد: خدمات پست در کاهش هزینه ها، تلفات جاده ای، رانندگی و مشکلات ترافیکی ملموس و ارزشمند بوده و باید این رویه ها با قدرت بیشتر ادامه یابد. وی با بیان اینکه پیشرفت تکنولوژی باعث شده بسیاری از خدمات پستی از صفحه روزگار محو شود گفت: اما در رویه های دیگر خدمات نیابتی شرکت پست می تواند در کاهش نیروی انسانی و اجرای امور توسط نیروهای با توان بدون عیب و نقص، قدم مثبتی برای توسعه باشد. معاون هماهنگی امور اقتصادی و توسعه منابع استاندار خراسان جنوبی با اشاره به کتاب توسعه از دیدگاه متفکران به قلم دکتر نوبخت اظهار داشت: یکی از مواردی که مردم باید بدانند این است که فقط برای تفریح از خانه خارج شوند که البته در این خصوص، فعالیت های کارمندان مستثنی است. نماینده مردم نهبندان و سربیشه در مجلس شورای اسلامی نیز در این آیین با اشاره به ذهنیت مثبتی که از پست در جامعه وجود دارد گفت: قدمت پست و جایگاه آن در زندگی انسان نشان از اهمیت این بخش است. نظر افضلی افزود: ارتباطات از بعد نرم افزاری مهم بوده اما در بعد سخت افزاری نقش خدمات پست همانند گذشته حایز اهمیت است. وی تصریح کرد: پست با ارتباط 2 سویه ای که بین مردم و سازمان ها ایجاد می کند قدم در راه پیشرفت مطابق تکنولوژی نهاده که یکی از خدمات شایسته این نهاد انتقال بار حجاج بوده است. نماینده مردم نهبندان و سربیشه در مجلس شورای اسلامی با بیان اینکه نمایندگان با درخواست های مردم می توانند از لوایح و طرح ها در مجلس دفاع کنند اظهار امیدواری کرد: موضوع سختی کار نیروهای پست که مجبور هستند در شرایط سخت آب و هوایی به کار خود بپردازند در مجلس مورد بحث و بررسی قرار گیرد. به گزارش ایرنا در این آیین به مناسبت 17 مهر روز پست، 2 سامانه ارسال غیرحضوری مدارک دانشجویان و پست سام(سامانه امانات مخفف) در خراسان جنوبی افتتاح شد. 9893*3028            "}