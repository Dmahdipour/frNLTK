{"onTitr":" نوبخت:    ","titr":" هشت میلیارد دلار برای تامین کالاهای اساسی پرداخت شده است","describe":" قزوین - ایرنا - معاون رییس جمهوری و رییس سازمان برنامه و بودجه گفت: تاکنون از 13 میلیارد دلار که با ارز 42 هزار ریالی برای تامین کالاهای اساسی در نظر گرفته شده، هشت میلیارد پرداخت شده است.", "text":"به گزارش ایرنا، محمدباقر نوبخت بعدازظهر پنجشنبه در حاشیه افتتاح یک واحد تولیدی در شهرک صنعتی کاسپین قزوین در جمع خبرنگاران افزود: این رقم برای تامین 25 قلم کالای اساسی که دولت آنها را شناسایی و اعلام کرده، پرداخته شده است. وی اظهار داشت: انتظار ما این است که با همکاری دستگاه های ذیربط نظارت کافی انجام شود تا این کالاها با قیمت مصوب به دست مردم برسد. معاون رییس جمهوری گفت: متاسفانه عده ای به فکر سودجویی و منفعت شخصی خود هستند و در شرایطی که ارز 42 هزار ریالی دریافت کرده اند اما کالاها را با قیمت مصوب به دست مردم نمی رسانند. نوبخت ادامه داد: به همین جهت از سازمان های نظارتی انتظار می رود که دقت بیشتری بر بازار داشته باشند و از اصناف نیز انتظار می رود که از هویت و شرافت خود حفاظت کرده و اجازه ندهند عده ای از وضعیت بازار سوء استفاده کنند. نوبخت با اشاره به برنامه های اشتغال ادامه داد: اشتغالزایی در اولویت برنامه های امسال دولت قرار دارد و هم اکنون 14 برنامه در این زمینه در حال انجام و اجرا هستند. معاون رییس جمهوری افزود: در کنار طرح ها و برنامه های مربوط به اشتغالزایی برای حفظ اشتغال موجود نیز باید تلاش کنیم. نوبخت همچنین گفت: در همین راستا غیر از اعتبارات پیش بینی شده برای اجرای فرصت های شغلی جدید و کمک به واحدهای تولیدی یک میلیارد تومان دیگر برای حفظ اشتغال موجود برنامه ریزی شده است. رییس سازمان برنامه و بودجه اضافه کرد: امیدواریم بتوانیم با اعتبارات در نظر گرفته شده مشکل واحدهای تولیدی موجود را در تامین مواد اولیه که به دلیل نوسانات موجود بازار با مشکل مواجه شده اند، تسهیل کنیم. در این مراسم، با حضور معاون رییس جمهوری یک واحد تولیدی با سرمایه گذاری خارجی کشور فرانسه در زمینه تولید لبنیات با 34 میلیون یورو اعتبار مورد بهره برداری قرار گرفت. 6101*3013            "}