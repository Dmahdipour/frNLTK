{"onTitr":"","titr":" 43.5 میلیون ایرانی کارت ملی هوشمند گرفتند","describe":" بوشهر- ایرنا- معاون وزیر کشور و رئیس سازمان ثبت احوال گفت: از جمعیت 60 میلیون نفری واجدین شرایط دریافت کارت ملی هوشمند (15 سال به بالا) در سطح کشور تاکنون برای 43 میلیون و 500 هزار نفر کارت ملی هوشمند صادر شده است.", "text":"حمید درخشان نیا روز یکشنبه در گفت وگو با ایرنا در بوشهر افزود: همچنین سه میلیون نفر نیز کار تکمیل ثبت نام خود را انجام داده اند که با سرعت کارت ها صادر و در اختیار افراد قرار می گیرد.وی اظهار داشت: براین اساس تاکنون 76 درصد پروژه صدور کارت هوشمند ملی در کشور انجام شده و امسال باید تکمیل شود برهمین اساس کارت به اندازه کافی در اختیار داریم و مردم با آرامش مسیر ثبت نام برای دریافت کارت ملی هوشمند را طی کنند.این مقام مسئول اضافه کرد: تلاش می شود با پایان صدور کارت ملی هوشمند و تامین سخت افزارهای لازم بتوانیم همه پرسی ها را به صورت الکترونیک در کشور برگزار کنیم.وی تاکید کرد: با الکترونیکی کردن همه پرسی ها از وقوع هرگونه جعل و تقلب جلوگیری می شود.درخشان نیا یادآور شد: در زمان حاضر با همکاری بانک پارسیان و ملت به صورت پایلوت زمینه افتتاح حساب به صورت شبانه روزی فراهم شده و انتظار می رود این همکاری و هماهنگی توسعه داشته باشد.وی با اشاره به تاکید رهبر معظم انقلاب مبنی بر استفاده از تولیدات داخلی گفت: برای بهره گیری از ظرفیت های ملی تولید بدنه کارت ملی هوشمند بومی سازی و توسط تولید کنندگان انجام شده است.درخشان نیا بیان کرد: برهمین اساس بزودی تولید انبوه بدنه کارت ملی هوشمند داخلی در آذر ماه امسال انجام می شود و در سال جاری کارت ملی که بدنه آن در داخل تولید شده است در اختیار مردم قرار می گیرد.وی اضافه کرد: براساس مصوبه مجلس شورای اسلامی مبلغ دریافتی از مردم بابت صدور کارت ملی همان 200 هزار ریال است و تغییری نمی کند.6047/6043            "}