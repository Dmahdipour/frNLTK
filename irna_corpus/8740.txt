{"onTitr":" تحلیلگر لبنانی:    ","titr":" حمله موشکی به داعش، توان دفاعی ایران را به رخ منطقه کشید","describe":" بیروت- ایرنا- 'امین حطیط' کارشناس مسائل استراتژیک و ژنرال بازنشسته ارتش لبنان تاکید کرد: حمله موشکی اخیر ایران به مواضع داعش توانایی دفاعی تهران را به رخ منطقه کشید و نشان داد که در صورت هرگونه تعرضی، واکنش دفاعی ایران برای دشمنان پشیمان کننده خواهد بود.", "text":"به گزارش ایرنا، حطیط امروز (پنج شنبه) در گفت وگو با ایرنا، حمله اخیر ایران به مواضع داعش در شرق فرات در سوریه را همچون اقدامات دفاعی دیگر جمهوری اسلامی در حمله به مواضع تروریست ها در دیرالزور و نیز در کردستان عراق دانست.حطیط با بیان این که این حمله حاوی پیام های مهمی به ویژه در خصوص مکان مورد هدف می باشد، افزود: این مکان چیزی حدود 4 هزار و دویست متر از مقر نیروهای آمریکایی فاصله دارد و حمله بدون اطلاع آمریکایی ها انجام شد. وی با اشاره به دلیل مطلع نکردن آمریکایی ها از سوی ایران برای حمله موشکی اخیر نیز گفت: ارتش هایی که در یک میدان واحد حضور دارند، معمولا از یک سری قواعد پیروی می کنند؛ قاعده حاکم این است که این ارتش ها با هم ارتباط مستقیم و دائمی داشته باشند، اما این امر طبیعی است که بین نیروهای آمریکایی و ایرانی در سوریه ارتباطی برقرار نباشد؛ یک قاعده ای هم هست که برای جلوگیری از برخورد با هم، نیروها هماهنگی هایی با هم می کنند که ایران این قاعده را رعایت نکرد و موشک هایش با فاصله بسیار کمی از مراکز نظامی آمریکا فرود آمد؛ دولت سوریه و متحدانش از جمله ایران، وجود آمریکایی ها در سوریه را اشغالگری می دانند، بنابراین عدم ابلاغ به آمریکایی ها از سوی ایران، یعنی اینکه وجود آمریکا در خاک سوریه نامشروع است و آمریکایی ها حقی در آنجا ندارند، پس هماهنگی با آنها نیز لزومی ندارد. حطیط افزود: این موشک ها از فراز سه پایگاه دیگر آمریکایی در منطقه عبور کرد، بنابراین می توان این موضوع را به اظهارنظر فرمانده کل سپاه پاسداران مرتبط دانست که گفته بود پایگاه های نظامی تا شعاع 2هزار کیلومتری ایران باید منتظر واکنش ویرانگر ایران در صورت هرگونه تحولی باشند که ضربه موشکی ایران، تاییدی بر روی این تهدید ایران بود.ژنرال بازنشسته ارتش لبنان خاطرنشان کرد: چنین واکنشی را نمی توان از اقدام بیش از یک سال پیش نیروی دریایی ایران جدا دانست که 10 ملوان آمریکایی را بازداشت کرد و قایق جنگی آنها را مورد بازرسی قرار داد، این پیام ها، همه یک معنی دارند، اینکه جمهوری اسلامی ایران قادر است در صورت هرگونه تعرضی، واکنش دفاعی پشیمان کننده ای برای دشمنان داشته باشد.حطیط حمله موشکی ایران به مواضع داعش را همچنین مرتبط با در پیش بودن موعد اجرای دور جدید تحریم های آمریکا علیه ایران دانست و گفت: ما کمتر از 33 روز دیگر به موعد تحریم هایی می رسیم که با هدف فشار و محاصره ایران وضع می شود، اما شلیک این موشک ها اعلام کرد که ایران قدرت جلوگیری از خفه شدن را دارد و ایرانی ها برای هر گزینه ای آماده هستند؛ باید یادآور شد که رسانه های غربی، هشدار داده اند که فقط کافی است سه کشتی در تنگه هرمز مورد هدف قرار گیرد تا اقتصاد جهانی حداقل برای چهل روز فلج شود؛ از این رو می توان گفت که این عملیات به نوبه خود، پیام ها و دلالت های نظامی به همراه دارد و همزمان پیام های استراتژیک بزرگی را می رساند.کارشناس مسائل استراتژیک افزود: استفاده ایران از این موشک ها برای پاسخ به عملیات تروریستی تصادفی نیست؛ تهران چنین عملیاتی را می خواهد؛ البته این بار ایران فقط به موشک بسنده نکرد و از پهپادها هم برای تکمیل عملیات بهره برد؛ شاید یک دسته از نیروهای ویژه سپاه پاسداران می تواند چنین پاسخی را به دشمنان بدهد و انتقام بگیرد، اما مقام های جمهوری اسلامی می خواهند بر روی نقش دفاعی این موشک ها تاکید کنند و بگویند که توان موشکی کشورشان، بخش جدا ناشدنی از امنیت ایران است و اجازه دستاویز قرار دادن آن را به کسی نمی دهند.خاورم**388**2054**1144            "}