{"onTitr":" سرمربی تیم ملی فوتسال:    ","titr":" لغو بازی با برزیل به جایگاه فوتسال ایران آسیب می زند","describe":" ساری- ایرنا- سرمربی تیم ملی فوتسال ایران گفت: لغو یکجانبه دو بازی دوستانه با تیم ملی برزیل از سوی فدراسیون فوتبال ، ضربه سنگین و آسیب جدی به برنامه های توسعه ای فوتسال در مسیر حفظ جایگاه بین المللی ایران وارد می کند.", "text":"سیدمحمد ناظم الشریعه عصر پنجشنبه در گفت و گو با خبرنگار ایرنا در آمل افزود: دیدار دوستانه فوتسال برزیل و ایران در خاک برزیل از یک سال پیش تدوین و در روزبازی های رسمی فیفا نیز پیش بینی شده بود.وی ادامه داد: این بازی پیرو هماهنگی و امضای تفاهمنامه ای برنامه ریزی شده بود که خود فدراسیون فوتبال انجام داد و مهم تر این که از نظر فنی و نیز بعد تبلیغاتی برای فوتسال ایران و توسعه این ورزش بسیار حائز اهمیت بوده است.سرمربی تیم ملی فوتسال اظهار داشت: روزهای گذشته با رییس و دبیر فدراسیون فوتبال و همچنین رییس کمیته فوتسال صحبت کردم و آنها را در جریان اهمیت بازی با برزیل و مزیت های دیگر قرار دادم.ناظم الشریعه گفت: تیم برزیل یکی از بزرگ ترین تیم های فوتسال دنیا به حساب می آید و شخصا علاقه زیادی به برگزاری این مسابقه دارم. هزینه های جانبی این مسابقه و گرانی بلیت هواپیما، اصلی ترین دلیل فدراسیون برای تردید در اعزام تیم ملی به برزیل اعلام شده است. تیم فوتسال ایران قرار بود ششم آبان دو بازی تدارکاتی با تیم برزیل برگزار کند.سرمربی تیم ملی فوتسال ایران با بیان این که لغو دیدار با تیم برزیل اعتبار فوتسال کشور را در جهان زیر سئوال برد، گفت: آنچه مسلم است این که فوتسال ایران ضرر می کند، به خاطر این که اگر فوتسال ما بخواهد روند خوب و رو به رشدی را که درپیش گرفته، ادامه دهد، باید با تیم های بزرگ فوتسال جهان بازی کند و برزیل یکی از این تیم هاست.ناظم الشریعه با درخواست از فدراسیون فوتبال برای بازگرداندن برنامه دیدار تدارکاتی تیم فوتسال ایران در برزیل،  گفت: در عین حال از هم اکنون باید تمهیداتی اندیشیده شود تیم اصلی فوتسال برزیل با نفرات کامل خود بر اساس توافق دو جانبه صورت گرفته در فروردین سال 98 به ایران بیاید و دو بازی دوستانه را برگزار کنیم.وی افزود: باید قبول کنیم بازی با برزیل بازی مهمی است و فقط امیدوارم لغو این بازی بر سفر برزیلی‌ها به ایران در فروردین 98 تاثیری نگذارد.** تورنمنت کاسپین و بازی با صربستانسرمربی تیم ملی فوتسال ایران همچنین در خصوص برنامه های پیش روی این تیم نیز گفت: همه برنامه های تیم ملی را مطابق با بازی های روز فیفا هماهنگ و برنامه ریزی کردیم که بازی با تیم ملی برزیل هم در همین چارچوب بوده است.وی افزود: با این حال در آذر ماه تورنمنت کاسپین را در کشور قزاقستان پیش رو داریم که با حضور کشورهای روسیه، آذربایجان، قزاقستان و تیم ملی ایران برگزار خواهد شد.ناظم الشریعه گفت: پس از آن تورنمنت هم بازی با تیم ملی اسلوونی را برنامه ریزی کردیم که آخرین بازی ما در سال 2018 میلادی خواهد بود.وی افزود: در حال حاضر با نفراتی که به تیم ملی دعوت شدند، تمرینات را از روز جمعه این هفته تا روز یکشنبه ادامه خواهیم داد  و تا پیش از مسابقات تورنمنت کاسپین که اردوی فشرده تری برگزار خواهد شد.سرمربی تیم ملی فوتسال ایران در سفر یک روزه به مازندران پیش از ظهر پنجشنبه در آمل حضور یافت وپس از آن عصرهمین روز بازی تیم های لیگ برتری شهروند ساری و سن ایچ ساوه را به همراه کادرفنی تیم ملی تماشاخواهد کرد.  7327/1654            "}