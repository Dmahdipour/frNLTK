به گزارش خبرنگار ایرنا، آیت‌الله محمدرضا ناصری یزدی در خطبه‌های این هفته نماز جمعه در مسجد ملأ اسماعیل به توطئه‌های اقتصادی، روانی و تبلیغاتی آمریکا و حامیانش در منطقه علیه انقلاب اشاره کرد و افزود: ملت ایران در چهار دهه گذشته باایمان به خدا و با حفظ وحدت، تمام موانع را پست سر گذاشته‌اند. وی ادامه داد: این ملت رشید با الگو گیری از درس‌ها و عبرت‌های انقلاب اباعبدالله الحسین (ع) که در برابر دشمنان ایستادگی کردند در همان مسیر باعزت و قدرت برای تحقق اهداف عالیه نظام دینی خود تا آخرین لحظه ایستادگی می‌کند. خطیب جمعه یزد اظهار داشت: باید درس‌ها و عبرت‌های واقعه مکتب امام حسین (ع) برای تداوم انقلاب اسلامی سرمشق همه مردم و مسئولان قرار گیرد، اگر همه باهم باشیم و به دین و ارزش‌ها تکیه کنیم بر دشمنان پیروز می‌شویم. ناصری یزدی در ادامه به موضوع اقتصادی و گرانی‌ها در جامعه اشاره کرد و از مسئولان اجرایی خواست تا برای حل موضوع و خدمت‌رسانی به مردم وظایف خود را دقیق و به‌طورجدی عملیاتی کنند و برای برون‌رفت از مشکلات بکوشند. وی به اهمیت برنامه‌ریزی و همراهی مردم با مسئولان و عمل به وظایف به‌عنوان راه مهم غلبه بر مشکلات در ابعاد مختلف فرهنگی و اقتصادی در جامعه اشاره و ابراز امیدواری کرد با حفظ وحدت و هوشیاری بتوان موفق بود. رئیس شورای فرهنگ عمومی یزد بابیان اینکه دشمنی استکبار علیه انقلاب تمام نمی‌شود تصریح کرد: اگر ملت ایران درصحنه حضورداشته باشند و بصیرت هم وجود داشته باشد قطعاً هیچ دشمنی به اهداف خود نمی‌رسد. ناصری یزدی، تکیه به ظرفیت‌های داخلی کشور و نظارت بر امور را از دیگر راه‌های موفقیت و تعالی نظام اسلامی در مواجه با توطئه‌های دنیای استکبار برشمرد و تحقق آن را خواستار شد. وی به رسوایی اخیر دولت سعودی در قتل روزنامه‌نگار منتقد آن کشور در ترکیه اشاره کرد و گفت: این نشان‌دهنده خوی استکبار و ظلم حاکمان سعودی است که حتی علیه مردم خود و کشور یمن دست به هر جنایتی می‌زنند. امام‌جمعه یزد همچنین به سخنان رئیس‌جمهوری آمریکا در سازمان ملل و یاوه‌گویی‌های او علیه ملت ایران اشاره و خاطرنشان کرد: دنیا امروز به‌خوبی به ماهیت بی‌منطق ترامپ و سیاست‌های شیطانی او واقف شده است . ناصری یزدی همچنین به سخنرانی رئیس‌جمهوری کشورمان در سازمان ملل و انجام برنامه‌ها در این سفر اشاره کرد و از فعالیت‌های انجام‌شده در راستای منافع نظام، انقلاب و مردم قدردانی کرد. در 28 محل( 21 شهر و بقیه روستا) استان یزد نماز جمعه عبادی سیاسی اقامه می‌شود. 7536/ 2047/
      
      