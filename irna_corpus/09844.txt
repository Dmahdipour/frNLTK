{"onTitr":" مدیرکل دفتر جذب و سرمایه گذاری استانداری فارس:    ","titr":" ظرفیت های روستای فاروق مرودشت برمحور گردشگری قرار گیرد","describe":" شیراز-ایرنا- مدیرکل دفتر جذب و سرمایه گذاری استانداری فارس گفت: تبدیل روستای فاروق مرودشت  به روستای نمونه گردشگری نیازمند ایجاد زیر ساخت های گردشگری و قرار دادن ظرفیت های این روستا بر محور گردشگری است.", "text":"به گزارش ایرنا، هاله فولادفر چهارشنبه در حاشیه بازدید از روستای فاروق از توابع شهرستان مرودشت افزود: در طی این بازدید متوجه شدم که به زیرساخت های گردشگری در این روستا توجه نشده است. وی ادامه داد: فاروق با وجود اینکه یک روستای هدف گردشگری است اما برای تبدیل شدن به یک روستای نمونه در این حوزه باید زیر ساخت های گردشگری در آن فراهم وظرفیت های آن نیز مشخص شود.وی اضافه کرد: این روند همچنین زمانی اتفاق می افتد که مردم بومی منطقه همگام و همسو با این قضیه باشند و قابلیت ها و ظرفیت های این منطقه را بر محوریت گردشگری استوار سازند.  فولادفر گفت: ظرفیت های مختلفی در زمینه های کشاورزی، صنایع تبدیلی و... در روستای فاروق وجود دارد که قرار گرفتن این ظرفیت ها بر محور گردشگری می تواند زمینه ساز توسعه روستا و اشتغالزایی در آن باشد و قرار دادن ظرفیت های فاروق بر محور گردشگری به مدیریتی نظام مند نیاز دارد.وی افزود: این روستا در حال حاضر چهره ای تمام سنتی ندارد و به عقیده من تلفیقی از فضاهای سنتی و مدرن در این روستا قابل مشاهده است.فولادفر بیان کرد: پیشنهاد ما در دفتر جذب و سرمایه گذاری استان فارس این است که از مشاوران توانمند در این زمینه استفاده  شود تا یک سری طرح های گردشگری در این منطقه ارائه شود و همگام و همسو با مردم بومی منطقه این روستا به سمت یک روستای نمونه گردشگری سوق پیدا کند.وی با اشاره به اینکه قبل از هر چیز اعتقاد به حمایت از سرمایه گذاران در هر نقطه از استان داریم،افزود: با توجه به بسته های حمایتی از جمله اشتغال زایی روستایی و فراگیر سعی می کنیم که سرمایه گذاران فاروق را حمایت کنیم.مدیرکل دفتر جذب و سرمایه گذاری استانداری فارس افزود: فاروق ظرفیت های بالقوه ای خصوصا در زمینه های جاذبه های طبیعی دارد وجود باغ ها و قنات های متعدد زیبایی خاصی به این منطقه از مرودشت داده که قبل از هر چیز باید برای حفظ و احیای این قنات ها قدم برداشت.در این بازدید همچنین علیرضا ظهیرامامی رئیس کانون کارآفرینی فارس اظهار داشت: پنج جلسه با دعوت از مسئولان استانی در روستای فاروق برگزار شده تا با معرفی و شناساندن این روستا و به خصوص 13 قنات زنده آن ، مساله مهم و حیاتی ضرورت حفاظت از این 13 رشته قنات را به طور ویژه به اطلاع مسئولان برسانیم.رئیس کانون کارآفرینی فارس گفت: ایجاد زمینه مناسب برای توسعه انواع کارآفرینی در حوزه های مختلف از جمله توسعه گردشگری و بوم گردی از وظایف کانون های کارآفرینی سراسر کشور است که در این زمینه سعی کرده ایم با جلب توجه مسئولان و سرمایه گذاران به ظرفیت ها و قابلیت های روستای فاروق به عنوان قطب قنات و باغ های انار در استان، زمینه توسعه کارآفرینی را در این روستا فراهم آوریم.ظهیرامامی افزود: فاروق دارای 23رشته قنات بوده که متاسفانه در اثر خشکسالی های یک و نیم دهه اخیر ، 10 رشته آن کاملا خشک شده و فقط 13 رشته آن باقی مانده است،خروجی این قنات ها 350 لیتر بر ثانیه است که این میزان آبدهی حدود سه برابر دبی متوسط ورودی دریاچه پشت سد درودزن است.وی ادامه داد: قنات های فاروق دارای کیفیت آبی منحصر به فرد و از لحاظ شیرینی و EC ( قابلیت هدایت الکتریکی آب) در فارس نمونه است لذا شاید بتوان روستای فاروق را به عنوان قطب قنات های زنده کشور نامید که می تواند جاذبه بسیار خوبی برای گردشگران به حساب آید.روستای فاروق در 22 کیلومتری شمال شرق شهر مرودشت قرار دارد.مرودشت در 45 کیلومتری شمال شیراز است.9873 / 1876            "}