{"onTitr":" معاون رئیس جمهوری اعلام کرد:    ","titr":" 26 آبان آخرین مهلت تعیین تکلیف بازنشستگان شاغل","describe":" تهران- ایرنا- رئیس سازمان امور اداری و استخدامی کشور گفت: 210 نفر مشمول اصلاحیه قانون ممنوعیت به کارگیری بازنشستگان هستند و دستگاه های دولتی باید تا 26 آبان ماه نسبت به تعیین تکلیف و انتصاب افراد جایگزین اقدام کنند.", "text":"به گزارش ایرنا، «جمشید انصاری» روز چهارشنبه در حاشیه جلسه هیات دولت در جمع خبرنگاران، افزود: «قانون ممنوعیت به کارگیری بازنشستگان» از سال 1395 تصویب شد و مطابق آن به کارگیری بازنشستگان و کسانی که بازخرید شده بودند در دولت ممنوع و موارد استثنایی در قانون مشخص شد. وی ادامه داد: آنچه به تازگی اتفاق افتاده در خصوص اصلاحیه تبصره یک این قانون بود و خود قانون تغییر نکرده است. رئیس سازمان امور اداری و استخدامی توضیح داد: قبلا می توانستیم تمام مقامات موضوع ماده 71 قانون مدیریت خدمات کشوری را از بین بازنشستگان به کار بگیریم اما در این اصلاحیه، استانداران، سفرا و معاونین وزرا و تعدادی از ایثارگران حذف شدند و نمی توان نیروی بازنشسته در این مسئولیت ها استفاده کرد.وی افزود: در این اصلاحیه اجازه مطلقی که درباره کارکنان نیروهای مسلح و وزارت اطلاعات بود نیز محدود شده است. وی ادامه داد: تنها اصلاح قانون ممنوعیت به کارگیری بازنشستگان در تبصره یک است و چون خود قانون اصلاح نشده تمام محدودیت ها کماکان وجود دارد. انصاری توضیح داد: برای نمونه در این قانون به کارگیری افراد بازنشسته و بازخرید ممنوع است و در همان مرحله اول اجازه را به بازنشستگان داده و در مقابل اجازه به کارگیری بازخریدی ها نداده است. معاون رییس جمهوری اظهار داشت: اینکه در آن قانون شهرداران مشمول آن قانون بودن، کماکان نیز هستند و به عبارتی در این حوزه ها کماکان تغییری انجام نشده است؛ تنها چیزی که تغییر کرده در بین مقامات بوده است و مقامات یاد شده (استانداران، سفرا و معاونین وزرا) را نمی توان از بین بازنشستگان منصوب کرد. رئیس سازمان اداری و استخدامی تشریح کرد:در قانون پیشین ایثارگران را معاف کرده بودند اما با اصلاحیه جدید به جانبازان بالای 50 درصد و آزادگان بیش از سه سال دوره اسارت محدود شده است.انصاری ادامه داد: در قانون پیشین نیروهای مسلح به صورت مطلق از شمول این قانون معاف بودند اما اکنون با اجازه فرماندهی کل قوا می توان بازنشسته به کار گرفت ضمن آنکه وزارت اطلاعات در قانون پیشین استثنا داشت اما اکنون فقط اجازه دارد یک درصد مشاغل مدیریتی را به بازنشستگان بدهد.وی اضافه کرد: حتی عبارتی که در قانون است دارندگان اجازات خاصه از رهبری نیز حذف شده و فقط حوزه بکارگیری محدودتر شده است.** شهرداران مشمول این قانون هستند رئیس سازمان اداری و استخدامی در پاسخ به اینکه شهرداران نیز مشمول قانون ممنوعیت به کارگیری بازنشستگان هستند، گفت: وقتی قانون در مجلس تصویب می شود، خیلی ها برداشت های خود را به لحاظ حقوقی مطرح می کنند اما براساس یک نظریه تفسیری که شورای نگهبان در سال 76 انجام داده، همه قوانین مصوب مجلس تا زمانی که مورد اصلاح و تفسیر قرار نگرفته نظر مجری مطرح است. وی افزود: سازمان اداری و استخدامی به عنوان مجری قانون برداشتش این است که شغل شهردار مشمول این قانون است و چون شهرداران جزو مقامات هستند بنابراین مشمول این قانون می شوند.انصاری تصریح کرد: اینکه اگر کسانی فکر می کنند برداشت ما به عنوان مجری ممکن است درست نباشد، تنها راه این است که به مجلس مراجعه و استفساریه بگیرند وگرنه با اظهارات شخصی قانون تغییر نمی کند. وی درباره استعلام وزارت کشور نیز گفت: استعلام زمانی انجام می شود که ابهامی باشد حتما ابهامی نبوده که وزارت کشور تا کنون استعلامی نگرفته است. ** درخصوص بسته حمایتی کارکنان به جمع بندی نرسید رئیس سازمان اداری و استخدامی کشور در ادامه درباره بسته حمایتی کارکنان، گفت: پیشنهادهای مختلفی از سوی سازمان اداری و استخدامی درخصوص مسائل جبرانی کارکنان دولت به عمل آمده است اما هنوز به جمع بندی نرسیدیم. اقتصام**9132**1108*2025            "}