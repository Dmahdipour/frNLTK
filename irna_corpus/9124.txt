{"onTitr":"","titr":" سفر 105 هزار گردشگر خارجی به مازندران در نیمه اول امسال","describe":" نوشهر - ایرنا - معاون گردشگری اداره کل میراث فرهنگی، صنایع دستی و گردشگری استان مازندران گفت: 105 هزار گردشگر خارجی از ابتدای امسال تاکنون به این استان  سفر کردند.", "text":"مهران حسنی روز پنجشنبه در گفت و گو با ایرنا با تاکید بر فراهم شدن زیرساخت لازم برای حضور گردشگران خارجی افزود: در صورت ایجاد زیر ساخت های مناسب برای گردشگری، شاهد حضور بیشتر گردشگران و اقامت آنان در استان مازندران خواهیم بود. وی تصریح کرد: بیشترین گردشگران خارجی در غرب مازندران به ویژه در شهرستان های چالوس، کلاردشت، نوشهر، بابلسر و رامسر اقامت داشتند.به گفته حسنی، بیشترین گردشگران خارجی به مازندران از کشورهای حوزه خلیج فارس و عراق بودند. معاون گردشگری اداره کل میراث فرهنگی، صنایع دستی و گردشگری مازندران به وجود بیش از هفتصد اثر تاریخی ثبت شده در مازندران اشاره کرد و افزود: معرفی جاذبه های تفریحی، تاریخی و توریستی استان برای گردشگران بویژه در فضای رسانه ای بین المللی می تواند به جذب گردشگران خارجی در این منطقه کمک کند.هم اکنون استان های اصفهان، شیراز و کرمان با داشتن آثار تاریخی و تفریحی بیشترین مقصد گردشگران خارجی در میان استانهای کشور هستند.استان مازندران دارای 202 هتل، هتل آپارتمان، مجموعه گردشگری و 90 اقامتگاه بوم گردی و 802 خانه مسافر دارای پروانه بهره برداری است. مازندران با 340کیلومتر ساحل و بیش از 500 کیلومتر خط کوهستانی وهمچنین یک میلیون و 700 هزار هکتار عرصه جنگلی و مراتع یکی از منحصر به فردترین مناطق کشور و منطقه خاورمیانه برای جذب گردشگر است.*رشد 42 درصدی بازدید گردشگران خارجی از موزه رامسرمدیر مجتمع فرهنگی موزه ای شهدای رامسر هم با اشاره به بازدید 52 هزار گردشگر خارجی در 6 ماهه نخست امسال از موزه های این مجتمع از رشد 42 درصدی بازدید گردشگران خارجی در این مدت خبر داد.این مجتمع با برخورداری از فضای 12 هکتاری و 6 فضای موزه ای از جمله نخستین موزه عاج فیل ایران و خاورمیانه است که در آن 300 اثر بسیار شاخص به نمایش گذاشته شده است. از دیگر بخش های این مجتمع می توان به موزه های کاخ مرمر، مردم شناسی شمال ایران، باغ موزه گیاه شناسی با بیش از یکهزار و 800 گونه گیاهی ، عکس و اسناد، حمام قدیم به همراه باغ بامبو، چشمه قدیمی و تالاب مجتمع اشاره کرد. علی غلامی روز پنجشنبه در گفت و گو با خبرنگار ایرنا افزود: ظرفیت های مجتمع فرهنگی موزه ای شهدای رامسر موجب شده تا این موزه جزو پنج موزه برتر کشور از نظر تعداد بازدیدکننده شود. وی علت استقبال چشمگیر گردشگران خارجی از این مجتمع را افزایش جاذبه های فرهنگی و تاریخی اعلام کرد و افزود: اغلب بازدید کنندگان این مجتمع از کشورهای عراق، کویت، اردن ، بحرین ، آلمان ،‌روسیه ، فرانسه ، انگلیس و استرالیا بودند. وی خاطر نشان کرد: امروز در دنیا موزه ها به عنوان نمایشگاهی از داشته های تاریخی، فرهنگی، هویتی و ادبی هر ملت، از اهمیت والایی در ترسیم چهره ملی و بین المللی ملت ها و هویت قومی آنها برخوردار است و در این راستا موزه ها همچون پنجره ای در توسعه گردشگری فرهنگی نقش آفرین هستند. گردشگری فرهنگی یکی از متنوع ترین گردشگری محسوب می شود که بر اساس اعلام سازمان گردشگری جهانی، هم اکنون 37 درصد از گردشگری جهانی را تشکیل می‌دهد که سالانه 15 درصد نیز رشد دارد. مدیر مجتمع فرهنگی موزه ای شهدای رامسر گفت: در شش ماهه نخست امسال پنج رویداد مهم گردشگری مازندران از جمله نمایشگاه تاریخ 3 هزار ساله رامسر، نمایشگاه روح کمان ایرانی، برگزاری جشنواره بهار نارنج، نمایش عکس و اسناد املاک خاندان پهلوی و موزه حمام قدیم در این مجتمع برپا شد. غلامی گفت: از ابتدای سال جاری تاکنون 542 هزار نفر از این مجتمع بازدید کردند که نسبت به مدت مشابه سال قیل 14درصد رشد داشته است.وی با اشاره به استقبال گردشگران از نمایشگاه کمان در این مجتمع گفت : در این نمایشگاه علاوه بر نمایش انواع کمان های ایرانی در 3 هزار سال گذشته با هماهنگی های صورت گرفته با فدراسیون تیر و کمان کشور سایت تیراندازی با کمان نیز در مجاورت این نمایشگاه فعال شده و گردشگران می توانستند با کمان های سنتی در این سایت تیراندازی کنند. مجتمع فرهنگی موزه ای شهدای رامسر در سال 1316 هجری شمسی به دستور پهلوی اول به عنوان استراحتگاه سلطنتی در زمین 6 هکتاری بنا شد که با احیای بناهای دیگر و اضافه شدن موزه های مختلف به 12 هکتار افزایش یافت. سال گذشته 570 هزار نفر از این موزه بازدید کردند که حدود 30 هزار گردشگر خارجی بودند. /1295/ 1602/1899            "}