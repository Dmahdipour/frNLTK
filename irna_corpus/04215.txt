{"onTitr":"","titr":" وزیردفاع انگلیس: جنگ علیه داعش تمام نشده است","describe":" لندن – ایرنا – 'گاوین ویلیامسون' وزیر دفاع انگلیس روز دوشنبه در اظهارنظری اعلام کرد که جنگ علیه داعش هنوز تمام نشده است و مادامی ‌که این گروه برای امنیت ملی انگلیس تهدید باشد، جنگ ادامه دارد.", "text":"به گزارش ایرنا به نقل از نشریه دیلی تلگراف، ویلیامسون گفت: انگلیس برای دفاع از ارزش‌های خود و شرکایش در برابر داعش ایستادگی و اطمینان حاصل خواهد کرد که ایدئولوژی سمی و منزجرکننده آن‌ها، در خیابان‌های انگلیس توسعه پیدا نکند.وزیر دفاع انگلیس افزود: مادامی‌که داعش تهدید یک سریع و شفاف علیه امنیت ملی و بین‌المللی ما محسوب شود، حملات هوایی علیه آن‌ها ادامه می‌یابد.بر اساس گزارش دیلی تلگراف، داعش بخش زیادی از سرزمین‌های تحت تصرف خود را در عراق و سوریه را از ابتدای سال جاری ازدست ‌داده است. با این ‌حال گفته می‌شود که این کشور همچنان به حملات تروریستی خود علیه غیرنظامیان ادامه می‌دهد.وزارت دفاع انگلیس ادعا کرده است که حملات هوایی ارتش این کشور علیه شبه ‌نظامیان داعش در سوریه و عراق، به‌ویژه در نزدیکی شهر بوکمال، آخرین جبهه داعش در شرق سوریه طی ماه‌های اخیر تداوم داشته است. این وزارت خانه عنوان کرد که 28 شهریور گذشته یک ستاد فرماندهی داعش را در سوریه بمباران کرده است.به گزارش ایرنا، آمریکا به همراه هم‌ پیمانان خود 4 سال پیش به بهانه مبارزه با گروه تروریستی داعش، خارج از چارچوب تصمیمات سازمان ملل و بدون هماهنگی دولت سوریه ائتلافی را تشکیل و عملیاتی را در خاک این کشور آغاز کردند. براثر حملات ائتلاف مبارزه با داعش که در سپتامبر سال 2014 آغاز شد، خسارت‌های مالی و انسانی گسترده‌ای به زیرساخت‌های سوریه و دارایی‌های خصوصی و عمومی این کشور واردشده است. تازه ترین گزارش دیده بان حقوق بشر سوریه نشان می دهد، حملات ائتلاف مبارزه با داعش سبب مرگ هزاران غیر نظامی شده است. برپایه این گزارش تاکنون 11هزار 846 تن در نتیجه حمله های موشکی و هوایی این ائتلاف کشته شده اند. افزون بر این، هزاران تن زخمی شده و بسیاری از زیرساخت ها و دارایی های شخصی و عمومی ویران شده اند.عملکرد ائتلاف مبارزه با داعش نشان داده است آنها در زمینه مبارزه با گروه های تروریستی هیچ تحرکی نمی کنند و فقط با دامن زدن به جنگ فرسایشی و آشفتگی مضاعف در سراسر خاورمیانه درصدد باج خواهی از کشورهای منطقه و تامین امنیت رژیم صهیونیستی هستند.اروپام ** هـ ن **1908            "}