{"onTitr":"","titr":" اعضای کمیسیون کشاورزی مجلس به کردستان سفر می کنند","describe":" سنندج - ایرنا - رئیس سازمان جهاد کشاورزی کردستان گفت: اعضای کمیسیون کشاورزی، آب و منابع طبیعی مجلس شورای اسلامی به کردستان سفر می کنند.", "text":"خالد جعفری روز چهارشنبه در گفت و گو با خبرنگار ایرنا اظهار داشت: اعضای این کمیسیون برای بررسی مسائل و مشکلات حوزه کشاورزی امروز به این استان سفر می کنند و در سفر سه روزه خود در شهرستان های استان نیز حضور پیدا خواهند کرد.وی افزود: نمایندگان عضور کمیسیون کشاورزی مجلس شورای اسلامی ظهر امروز وارد استان می شوند و تا عصر روز جمعه میهمان مردم کردستان هستند.جعفری تاکید کرد: شرکت در جلسات ستاد فرماندهی اقتصاد مقاومتی استان و شورای گفتگوی دولت و بخش خصوصی از جمله برنامه های نمایندگان عضو کمیسیون کشاورزی در روز اول این سفر است.رئیس سازمان جهادکشاورزی کردستان یادآور شد: فردا نیز اعضای کمیسیون در قالب سه گروه در  شهرستان های استان حضور می یابند که بازدید از طرح های سد آزاد و سامانه انتقال آن، مجتمع باغی دره ناخی، واحد پرورش شترمرغ، سیلوی مائده، مرکز فرآوری بذر اصلاح شده خوشه برکت باران از جمله را برنامه های کاری آنها است.وی گفت: در روز جمعه نیز اعضای این کمیسیون از بخش های ایستگاه پمپاژ، صید و صیادی سد وحدت سنندج و زنجیره صنعت طیور غرب دانه بازدید می کنند.جعفری اضافه کرد: سفر اعضای کمیسیون کشاورزی، آب و منابع طبیعی مجلس شورای اسلامی به کردستان توسط علی محمد مرادی نماینده مردم شهرستان های قروه و دهگلان در مجلس هماهنگ شده تا وضعیت اشتغال بخش کشاورزی، اعتبارات، معوقات و تسهیلات بانکی، بحث تخصیص آب کشاورزی، صنایع تکمیلی و تبدیلی استان را مورد بررسی قرار دهند.به گزارش ایرنا، کمیسیون کشاورزی، آب و منابع طبیعی مجلس شورای اسلامی یکی از کمیسیون‌های تخصصی مجلس شورای اسلامی است. این کمیسیون بر اساس ماده 62 برای انجام وظایف محوله درمحدوده کشاورزی، منابع آب، دام و طیور، شیلات، محیط زیست و هواشناسی مطابق ضوابط این آئین‏نامه تشکیل می‏شود.کردستان با داشتن بیش از یک میلیون و 200 هزار هکتار زمین قابل کشت مرغوب و مستعد یکی از قطب های تولید محصولات کشاورزی کشور است و باغداران استان با تولید سالانه بیش از 45 هزار تن انگور دیم رتبه دوم کشوری را به خود اختصاص داده اند، سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است.طبق سرشماری نفوس و مسکن سال 1395، جمعیت کردستان یک میلیون و 603 هزار و 11 نفر است که از این تعداد 70.8 درصد در مناطق شهری و 29.2 درصد هم در مناطق روستایی استان ساکن هستند.3034/9102            "}