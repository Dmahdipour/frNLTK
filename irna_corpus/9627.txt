{"onTitr":"","titr":" جشنواره ملی حرکت در اصفهان برگزار می شود","describe":" اصفهان - ایرنا -  یازدهمین جشنواره ملی حرکت با هدف ایجاد ارتباط بیشتر انجمن های علمی دانشگاه ها با بخش های مختلف کشور به همت معاونت فرهنگی و اجتماعی وزارت علوم، تحقیقات و فناوری از چهارم تا هفتم آذر امسال در اصفهان برگزار می شود.", "text":"به گزارش ایرنا، دبیر اجرایی این جشنواره روز چهارشنبه در جمع خبرنگاران تعداد آثار رسیده به این جشنواره را یک هزار و 355 اثر اعلام کرد و افزود: 36 درصد این آثار در گروه فنی و مهندسی، 27 درصد در گروه علوم انسانی، 14 درصد در گروه علوم پایه، 12 درصد در گروه کشاورزی و 11 درصد مربوط به گروه هنر است که از این تعداد 106 اثر برگزیده شد. حجت الاسلام جعفر شاه نظری اظهارداشت: راهبرد اصلی اداره کل فرهنگی و اجتماعی وزارت علوم در این دوره از جشنواره، تقویت ارتباط انجمن های علمی و جشنواره با صنعت، ارتقای کیفیت بخش نمایشگاهی، توسعه تعاملات علمی ملی و بین المللی و تقویت حوزه های رقابتی و داوری جشنواره بر اساس استانداردهای علمی است. معاون فرهنگی و اجتماعی دانشگاه اصفهان افزود: درخواست های متعدد دانشگاه ها و همچنین دانشجویان برای میزبانی جشنواره نشاندهنده علاقه و تمایل دانشجویان و دانشگاه ها برای برگزاری و نقش آفرینی در این جشنواره است. وی با تاکید بر اینکه جشنواره حرکت تمرین نقش آفرینی به وسیله دانشجویان برای ایفای نقش فردای دانش آموختگی است افزود: در جشنواره حرکت امسال دو رویکرد شامل ایجاد فضای گفتمان و گفت و گو محور شدن جشنواره مورد تاکید جدی قرار دارد. دبیر اجرایی جشنواره ملی حرکت تصریح کرد: 2 هزار و 720 دانشجو و محقق از 108 کشور خارجی نیز متقاضی حضور در این جشنواره هستند که از بین آنها، نفراتی برگزیده خواهند شد. به گفته حجت الاسلام شاه نظری، ایجاد تالارهای گفت و گو، برپایی غرفه های مربوط به صنایع و تشکیل کارگروهای گوناگون از دیگر برنامه های این جشنواره است. به گزارش ایرنا، حدود 9 هزار انجمن علمی در دانشگاه های کشور و همچنین 40 اتحادیه انجمن های دانشجویی در مراکز مختلف فعالیت می کنند. دانشگاه اصفهان با 70 سال قدمت بعنوان یکی از دانشگاه های جامع و برتر کشور دارای حدود 15 هزار دانشجو و 660 عضو هیات علمی است. اصفهان با 176 مرکز آموزش عالی و 330 هزار دانشجوی در حال تحصیل دومین استان دانشگاهی کشور است. 6020 / 2093            "}