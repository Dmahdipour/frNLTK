{"onTitr":" سخنگوی دبیرکل سازمان ملل متحد:    ","titr":" گوترش از دیوان بین المللی دادگستری حمایت می کند","describe":" نیویورک- ایرنا- سخنگوی دبیرکل سازمان ملل متحد در پاسخ به سوالی درباره پرونده ایران و آمریکا در دادگاه لاهه گفت: دبیرکل این سازمان، همواره از دیوان بین المللی دادگستری حمایت می کند.", "text":"به گزارش خبرنگار ایرنا، استفان دوجاریک بعدازظهر دوشنبه افزود: دیوان بین المللی دادگستری یکی از زیرمجموعه های سازمان ملل است و دبیر کل سازمان همواره از کار با دیوان بین المللی دادگستری حمایت کرده و مورد تایید قرار داده است.وی ادامه داد: البته این به معنای آن نیست که او از یک تصمیم خاص درباره اختلاف بین دو عضو سازمان ملل حمایت می کند بلکه ما از فرایند دیوان بین المللی دادگستری پشتیبانی می کنیم.سخنگوی دبیرکل سازمان ملل متحد اضافه کرد: دبیر کل نگهبان منشور سازمان ملل است و دیوان بین المللی دادگستری هم یکی از ارکان اساسی این سازمان به شمار می آید. به دنبال خروج آمریکا از توافق هسته ای ایران و تصمیم یکجانبه کاخ سفید برای بازگرداندن تحریم ها، جمهوری اسلامی ایران در تیرماه سال جاری به دیوان بین المللی دادگستری مستقر در لاهه هلند شکایت کرد.15 قاضی این دیوان پس از برگزاری نشست های استماع، رای موقتی صادر کردند که به موجب آن آمریکا باید از تحریم مواد غذایی و دارو و همچنین خدمات ناوبری هواپیمایی مسافری این خودداری و شرایط لازم را برای مبادلات بانکی در این زمینه فراهم کند.**نگرانی از وضعیت روزنامه نگاراندوجاریک درباره جمال خاشقچی روزنامه نگار عربستانی که در کنسولگری این کشور در ترکیه ناپدید شده است، اظهار کرد: ما درباره مسایل و گزارش های مربوط به روزنامه نگاران بسیار نگرانیم.وی با اشاره به مشکلاتی که برای روزنامه نگاران در برخی کشورها همچون سومالی روی داده است، افزود: دبیرکل سازمان ملل متحد به صورت عمومی و خصوصی نگرانی خود را نسبت به این مسایل به ویژه درباره روزنامه نگاران زن ابراز کرده است.سخنگوی دبیرکل سازمان ملل متحد تاکید کرد: موضع گوترش بسیار روشن است که روزنامه نگاران باید از امنیت، عدالت و حقوق بشری برخوردار باشند. او از سران کشورها خواست تا آزادی روزنامه نگاران را تامین کنند و نسبت به تعهدات خود در قبال آنان پایبند باشند.دوجاریک که به نظر می رسید قصد ندارد به گونه ای ابراز نظر کند تا مقامات سعودی رنجیده شوند، در پاسخ به این سوال که آیا نماینده ویژه ای برای پیگیری این مساله در نظر گرفته شده است یا خیر، اظهار کرد: برای تعیین یک نماینده ویژه نیازمند تصمیم گیری در مجمع عمومی سازمان ملل متحد است. وی در عین حال خاطرنشان کرد: دبیرکل سازمان ملل توجه ویژه ای برای حمایت از روزنامه نگاران دارد.منابع ترکیه می گویند که خاشقچی در تاریخ 2 اکتبر(10مهر) در کنسولگری عربستان در این کشور به قتل رسیده و جسد او مخفیانه به عربستان فرستاده شده است. از سوی دیگر سعودی ها به مقامات ترک اجازه داده اند تا در جستجوی خاشقچی کنسولگری را بگردند که این خود نشان می دهد او توسط سرویس های امنیتی سعودی کشته شده و یا زنده از این محل به بیرون برده شده است.            "}