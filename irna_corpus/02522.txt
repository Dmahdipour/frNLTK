{"onTitr":" رئیس سازمان غذا و دارو در گفت و گو با ایرنا:    ","titr":" قیمت ظرف سرم از محتوای آن بیشتر شده است","describe":" تهران- ایرنا- رئیس سازمان غذا و دارو گفت: موضوع تغییر قیمت دارو در نیمه دوم سال به عوامل دیگری مثل قیمت بسته بندی آن بستگی دارد، مواد پتروشیمی و هزینه بسته بندی دارو افزایش یافته است به عنوان مثال قیمت تمام شده ظرف سرم از محتوای آن بیشتر شده است.", "text":"غلام رضا اصغری روز چهارشنبه در گفت و گو با خبرنگار سلامت ایرنا درباره احتمال افزایش قیمت دارو در نیمه دوم سال افزود: قیمت دارو نیز مثل قیمت سایر کالاهاست و اگر عواملی که منجر به شکل گیری قیمت می شود، افزایش پیدا کند، بر قیمت دارو نیز موثر خواهد بود. به طور مثال افزایش هزینه های بسته بندی، افزایش قیمت مواد پتروشیمی و غیره در مسیر قیمت تمام شده دارو موثر است.وی افزود: اگر این افزایش قیمت ها در قیمت گذاری اقلام دارویی مد نظر نباشد، تولید دارو دچار اختلال می شود؛ در نتیجه موضوع افزایش قیمت دارو، کاملا وابسته به عوامل دیگری مثل قیمت بسته بندی و غیره است. نمی توان این مسائل را نادیده گرفت و باید لحاظ کرد. ولی اینکه این موارد چقدر در افزایش قیمت موثر خواهد بود، نیازمند کار کارشناسی است که باید بررسی های بیشتری در این راستا انجام شود.معاون وزیر بهداشت درباره گزارش هایی مبنی بر افزایش قاچاق و احتکار دارو اظهار داشت: گزارش های متعددی در این راستا به سازمان غذا و دارو می رسد و تمام این موارد بررسی می شود. قطعا وقتی فاصله قیمتی بین کالاها شکل می گیرد و قیمت یارانه ای و غیر یارانه ای اتفاق می افتد، امکان اتفاقاتی مثل احتکار بیشتر است. البته بر اساس گزارش هایی که داریم، تعداد این موارد خیلی زیاد نیست و انگشت شمار است.رئیس سازمان غذا و دارو اضافه کرد: بیشتر مواردی که به سازمان غذا و دارو گزارش می شود مربوط به قاچاق همراه مسافر است. البته این میزان بسیار کمتر از واردات چمدانی است. وی افزود: سازمان غذا و دارو حد مشخصی از دارو را اعلام کرده که به طور مثال یک فرد برای مصرف شخصی می تواند چه تعداد کپسول، قرص، آمپول و غیره به همراه خود داشته باشد.اصغری گفت: درباره احتکار نیز سه یا چهار مورد احتکار طی یک ماه گذشته به ما گزارش و رسیدگی شد. این برخوردها از طرف مراجع قضایی با احتکار کنندگان صورت می گیرد.اجتمام *9482 * 3063            "}