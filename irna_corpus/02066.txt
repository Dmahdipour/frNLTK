{"onTitr":"","titr":" استاندار تهران بر وحدت رویه در تایید مصوبات شوراها تاکید کرد","describe":" تهران ـ ایرنا ـ استاندار تهران با بیان اینکه برخی مصوبات شوراها در شرق استان تهران تایید و اجرا و مشابه همان مصوبه در غرب استان رد می شود یا بالعکس بر وحدت رویه شوراها، هیات های حل اختلاف و دیوان عدالت اداری برای تایید و اجرای مصوبات تاکید کرد.", "text":"به گزارش ایرنا، محمد حسین مقیمی روز چهارشنبه در همایش هیات های تطبیق مصوبات شوراهای اسلامی شهرستان، شهر، بخش و روستا با تاکید بر اینکه هیات حل اختلاف و تطبیق مصوبات برای بررسی و مطابق بودن قوانین مصوب شوراها با قانون و احکام اسلام تشکیل شده اند افزود: شوراها تلاش کنند تا مصوبات کمتری مورد خدشه قرار گیرد.وی با اشاره به اینکه شوراها ظرفیت های زیادی برای ایجاد رشد و توسعه فرهنگی، اقتصادی، سیاسی و اجتماعی در مناطق تحت مدیریت خود دارند اضافه کرد: پشتیبان این ظرفیت شوراها قانون اساسی است و اعضای شورا باید قدردان این جایگاه باشند.مقیمی گفت: شوراها نماد مردمسالاری نظام اسلامی است و امروز بیش از یکصد هزار عضو شورا در سراسر کشور به مثابه لشکری عظیم باید برای رشد و توسعه کشور حرکت کنند و در مسیر خدمت دچار آسیب، فساد و انحراف نشوند.رئیس دیوان عدالت اداری نیز در این نشست با تاکید بر ضرورت مشخص شدن درآمد شوراها و رفع ابهام ها در این زمینه گفت: باید مسئولان ذیربط از جمله در مجلس و نهادهای مرتبط ابهامات روش های درآمدزایی شوراها را مشخص کنند.حجت الاسلام محمد کاظم بهرامی گفت: دریافت عوارض یکی از مهمترین منابع درآمدی مدیریت شهری است که باید دریافت آن روشن و شفاف شود تا شهرداری ها درآمد قابل قبولی برای رفع مشکلات شهری داشته باشند و تخلفاتی نیز در این زمینه مشاهده نشود.وی همچنین با اشاره به جایگاه رفیع شوراها در نظام سیاسی کشور گفت: تاکنون توجهی به نهاد عظیم شوراها نشده است در حالیکه اختیار وضع مقررات به شوراها داده شده و در این مسیر می‌توانند نقش مهمی در قانونگذاری داشته باشند. رئیس دادگستری استان تهران نیز در این نشست بر تلاش اعضای شوراهای شهر و روستا برای شناخت وظایف و مسئولیت های خود تاکید کرد و افزود: شناخت و مطالعه مناسب قوانین و حدود اختیارات و مسئولیت های اعضای شورا و شهرداری ها از سوی آنان به انجام بهتر امور کمک می کند.غلامحسین اسماعیلی گفت: شوراها به مثابه یک پارلمان محلی باید با اطمینان ناشی از تسلط به قوانین در مصوبه های خود غیرقانونی عمل نکنند.تهرام/6139 / 1539 /            "}