{"onTitr":" آیت الله نوری همدانی:    ","titr":" زندگی مسئولان با مردم نباید متفاوت باشد","describe":" قم - ایرنا - آیت الله حسین نوری همدانی از مراجع تقلید گفت: مسئولان باید برای از بین بردن فقر، بیکاری و ایجاد رفاه برای مردم احساس مسئولیت کنند و طوری رفتار نکنند که زندگی آنها با مردم فرق نماید.", "text":"به گزارش ایرنا از مرکز خبر حوزه، این مرجع تقلید روز سه شنبه دردیدار فاطمه رهبر، معاون حمایت و سلامت خانواده کمیته امداد امام خمینی(ره)، از گرانی، بیکاری و فقر درکشور انتقاد کرد و افزود: امروز گرانی مشکلات زیادی برای مردم ایجاد کرده، همه مردم از نظر معیشتی در زحمت هستند. وی بابیان اینکه گرانی، فقر و بیکاری برخلاف موازین اسلام است و لازم است فکری برای حل این مشکل شود، ادامه داد: مسئولان درخدمت رسانی طوری عمل کنند که مردم از نظر اقتصادی مشکلی نداشته باشند. آیت الله نوری همدانی، گفت: دراسلام آمده است که باید بین همه آحاد مردم، مساوات باشد و همه در سطوح مختلف زندگی با هم توازن داشته باشند،این طوری نباشد زندگی مسئولین با مردم فرق کند. ** فقر و بیکاری برخلاف موازین اسلام است این مرجع تقلید دربخش دیگری از سخنان خود بیان کرد: روایت پیامبر اکرم(ص) است که فرمودند« کسی که شب سیر بخوابد در حالی که همسایه او گرسنه سر بر بالین گذاشته او مسلمان نیست»، این مسئله نشان می دهد، اسلام مخالف فقر است و تمام تلاش اهل بیت(ع) براین بود همه مردم در سطوح واحد معیشتی زندگی کنند. وی در ادامه کمیته امداد را از یادگاری های امام راحل و پایگاه خوبی برای فقر زدایی برشمردند وتأکیدکرد: در اسلام فقر نداریم، اگر در جامعه اسلامی فقر است به خاطر عدم توجه به مبانی دینی می باشد. وی افزود: انفال در دین منابعی برای فقر زدایی است، این انفال باید بهره برداری شود تا فقر درجامعه اسلامی ریشه کن گردد و چون از انفال بهره برداری درستی نمی شود، باعث این همه فقر در جامعه شده است که برای جامعه اسلامی زیبنده نمی باشد. آیت الله نوری همدانی گفت: هیچ خدمتی بالاتر از خدمت به جامعه اسلامی و ریشه کن کردن فقر نیست. این مرجع تقلید درتوصیه به مسئولین کمیته امداد در کمک رسانی به خانواده های نیازمند، افزود: در کمک به فقرا مسائلی را باید رعایت کرد که ازجمله آن حفظ حرمت خانواده و احترام به مستمندان است. وی ادامه داد: برای ریشه کن شدن فقر، لازم است همه مردم کمک کنند تا در اسلام فقیری نباشد. 7405/ 6133/            "}