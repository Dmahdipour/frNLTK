{"onTitr":"","titr":" افزون بر 61 هزار تن برنج سفید در آستانه اشرفیه تولید کردند","describe":" رشت - ایرنا -  کشاورزان شهرستان آستانه اشرفیه که به عنوان قطب تولید برنج کیفی استان گیلان مطرح است، طی سال زراعی گذشته افزون بر 61 هزار تن برنج سفید تولید و به بازار مصرف عرضه کردند.", "text":"حمیدرضا سلیمانی مدیر جهاد کشاورزی آستانه اشرفیه روز چهارشنبه در این باره به ایرنا گفت: سطح زیر کشت اراضی این شهرستان 23 هزار و 570 هکتار است و بطور متوسط امسال در هر هکتار چهار هزار و 365 کیلوگرم شلتوک حاصل شده که از این میزان، دو هزار و 619 کیلوگرم به برنج سفید تبدیل شده است.وی میزان تولید شلتوک در اراضی این شهرستان را یکصد هزار و 243 تن اعلام و خاطر نشان کرد: از این میزان شلتوک گرفته ، 60 درصد محصول برنج سفید به دست آمده است.وی تعداد کارخانه های شالیکوبی فعال این شهرستان را 118 واحد عنوان و اضافه کرد: امسال 16 هزار و 276 هکتار از اراضی منطقه بصورت مکانیزه کشت شده که این میزان در سال گذشته 14 هزار و 177 هکتار بوده است.مدیر جهاد کشاورزی آستانه اشرفیه با بیان اینکه امسال برداشت مکانیزه برنج در 20 هزار و 465 هکتار از اراضی شهرستان به وسیله کمباین و در 65 هکتار نیز به وسیله دروگر صورت گرفته، افزود: در سال گذشته محصول برنج 20 هزار و 140 هکتار از اراضی منطقه به وسیله کمباین و 63 هکتار نیز به وسیله دروگر برداشت شده بود.وی هاشمی ، جمشید جو ، حسن سرا ، دم زرد و دم سیاه را به عنوان مهمترین ارقام محصول برنج این شهرستان نام برد و افزود: امسال کشت دوم در شش هزار و 184 هکتار از اراضی شهرستان به اجرا درآمده که این میزان در مقایسه با سال گذشته هشت درصد افزایش یافته است.شهرستان آستانه اشرفیه با دو بخش مرکزی و بندرکیاشهر، در 35 کیلومتری شرق مرکز گیلان واقع است. استان گیلان بزرگترین تولیدکننده ارقام بومی و باکیفیت برنج در کشور است و رتبه اول کشور را از لحاظ سطح زیرکشت و همچنین رتبه دوم تولیدکننده برنج بعد از استان مازندران را دارد. ارقام هاشمی، علی کاظمی، صدری، حسنی و دیلمانی جزو رقم های کیفی و ارقام گوهر، سپیدرود و خزر جزو رقم های پرمحصول است که در شالیزارهای گیلان کشت می شود.هم اکنون هر کیلوگرم برنج محلی شهرستان آستانه اشرفیه بین 120 تا 132 هزار  ریال در بازار خرید و فروش می شود.7287/2007            "}