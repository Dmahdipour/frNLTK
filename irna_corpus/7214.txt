{"onTitr":" مسئول پیگیری وضعیت بازنشستگی شهردار تهران؛    ","titr":" ممنوعیت بکارگیری بازنشستگان شامل افشانی نمی شود","describe":" تهران-ایرنا- مسئول پیگیری وضعیت بازنشستگی شهردار تهران گفت: براساس قانون شوراها، ممنوعیت بکارگیری بازنشستگان شامل شهردار تهران نمی شود که در این زمینه استدلال های حقوقی خود را برای رییس مجلس نیز ارسال و از وی تقاضای ملاقات کرده ایم.", "text":"«حسن رسولی» روز شنبه در گفت و گو با خبرنگار سیاسی ایرنا افزود: به دلیل این که این قانون شامل شهردار تهران نمی شوداستفساریه ای نیز تهیه نکرده ایم چون قانون شوراها مصوب سال 1375 در این خصوص صراحت دارد. وی افزود: قانون شوراها مهم ترین اختیار واگذار شده از دولت به شوراها را انتخاب شهردار تعیین کرده است. ماده 80 این قانون تمامی مراحل مربوط به انتخاب و صدور حکم پایان ماموریت چهار ساله شهردار را به طور کامل در اختیار شورای اسلامی شهر تهران گذاشته است.مسئول پیگیری وضعیت بازنشستگی شهردار تهران ادامه داد: مصوبه اخیر نمایندگان مجلس شورای اسلامی در خصوص ممنوعیت بکارگیری بازنشستگان به استناد فصل هفتم و اصول 101 تا 103 قانون اساسی و قانون شوراها ، مشمول کارکنان شهرداری می شود و شامل شهردار تهران نمی شود.رسولی اظهار داشت: بر این اساس استدلال ها و توضیحات مفصل حقوقی خود را برای وزیر کشور و رییس مجلس فرستاده ایم و از علی لاریجانی تقاضای وقت ملاقات کردیم که در صورت تعیین وقت، توضیحات کامل تری را خدمت وی ارائه می دهیم. وی خاطرنشان کرد: علاوه بر استدلال های حقوقی، نمایندگان شورای شهر تهران به طور میانگین با کسب یک میلیون و 200 هزار رای از طرف مردم انتخاب شدند و در جایگاه نمایندگی و وکالت مردم هر گونه جابجایی زود هنگام راس هرم راهبردی مدیریت کلان شهر تهران را در شرایط اجتماعی و امنیتی فعلی به صلاح نمی دانیم. خزانه دار شورای شهر تهران تاکید کرد: هر نوع جابجایی در مدیریت کلان شهر تهران تضییع حقوق شهروندان و لطمه به مصالح مردم، شهر و شهرداری می دانیم. علاوه بر موضع شورای اسلامی شهر تهران، شورای عالی استان ها با همین برداشت موضع گیری مستدلی داشته است. وی تصریح کرد: نظام پارلمانی شهر و روستا در طول قوه مقننه و بازوی اجرایی و محلی آن است. به عنوان فردی که افتخار خدمت در سطوح مختلف مدیریت ارشد اجرایی داشته، انتظارم این است روسای قوا به ویژه رییس جمهوری و رییس مجلس نسبت به ثبات مدیریت کلان شهر تهران که تابلو و نماد جمهوری اسلامی است حساسیت و مساعدت بیشتری نشان دهند.به گزارش ایرنا، با اجرای قانون ممنوعیت بکارگیری بازنشستگان در دستگاه های مختلف، موضوع ادامه فعالیت محمد علی افشانی به دلیل بازنشسته بودن وی با تفسیرهای مختلف همراه شده است.سیام**3202**1336            "}