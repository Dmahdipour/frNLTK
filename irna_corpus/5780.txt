{"onTitr":" رئیس بهزیستی دامغان:    ","titr":" کمبود نیرو مهم ترین مشکل اورژانس اجتماعی دامغان است","describe":" سمنان- ایرنا- رئیس اداره بهزیستی شهرستان دامغان گفت: کمبود نیرو مهم ترین مشکل اورژانس اجتماعی این شهرستان در خصوص رفع مشکلات اجتماعی است.", "text":"محمود زحمتکش روز یکشنبه در گفت و گو با ایرنا، افزود: مهم ترین مشکل مرکز اورژانس اجتماعی دامغان کمبود نیرو در بخش های تخصصی است که امیدواریم در استخدام سازمان بهزیستی کشور، تعدادی نیرو به این مرکز تعلق بگیرد.رئیس اداره بهزیستی شهرستان دامغان اضافه کرد: اورژانس اجتماعی از مرکزهای وابسته به بهزیستی است که بودجه این مرکز از قسمت معاونت امور اجتماعی تامین می شود.وی افزود: خدمات مراکز اورژانس اجتماعی در سراسر کشور به صورت حضوری و تلفنی است و آسیب دیدگان جامعه هدف تمامی خدمات را به صورت رایگان دریافت می کنند.وی تصریح کرد: فعالیت اورژانس اجتماعی در امور آسیب دیدگان اجتماعی در زمینه های مداخله در بحران فردی، خانوادگی و اجتماعی است.زحمتکش، هدف از ایجاد این مراکز را رفع مشکلات اجتماعی به صورت تخصصی عنوان کرد و افزود: ارائه خدمات اجتماعی در این مرکزها محدود به مکان و زمان نیست و کاهش دیوان سالاری اداری، تجمیع خدمات و هماهنگی بین کلیه واحدهای مربوطه از دیگر اهداف این مرکز است.رئیس بهزیستی دامغان افزود: در سال گذشته تعداد 530 پرونده در مرکز اورژانس اجتماعی دامغان تشکیل شده است و حدود هفت هزار نفر نیز از خدمات تخصصی و مشاوره مرکز استفاده کرده اند.وی، یکی از راه های برقراری ارتباط با این مرکز را تماس با سامانه 123 عنوان کرد و گفت: تعداد تماس برقرار شده با مرکز اورژانس اجتماعی دامغان در سال گذشته یک هزار و 200 تماس بود.زحمتکش خاطر نشان کرد: گروه های هدف این مرکز، زوجین متقاضی طلاق، افراد دارای اختلاف خانوادگی شدید، زنان و دختران در معرض آسیب اجتماعی یا آسیب دیده اجتماعی، افرادی که قصد خودکشی دارند یا اقدام به خودکشی کرده اند، کودکان کار و خیابانی، مبتلایان به اختلال هویت جنسی و دختران و پسران فراری از منزل است.وی تصریح کرد: این مرکز قصد دارد تا مداخلات روانی و اجتماعی را قبل از مداخلات قضایی و انتظامی ارایه کند که تا کنون نیز در بحث پیشگیری از وقوع جرم نقش مهمی را ایفا کرده است.زحمتکش اظهار داشت: میزان اطلاع مردم از اقدامات این مرکز در حد متوسط رو به پایین است که باید با فرهنگ سازی و معرفی بهتر برنامه های این مرکز، از آسیب های اجتماعی جلوگیری کرد.رئیس اداره بهزیستی شهرستان دامغان خاطر نشان کرد: جامعه هدف این مرکز از طریق شناسایی مرکز، مراجعه حضوری و یا اطلاع همشهریان از طریق تماس با سامانه تلفنی 123 انجام می شود.مرکز اورژانس اجتماعی شهر دامغان که 94 هزار نفر جمعیت دارد، دارای یک خودروی اورژانس و سه نیروی تخصصی است.9856/6103            "}