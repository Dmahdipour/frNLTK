{"onTitr":"","titr":" افزایش حضور گروه های تروریستی ازبک در افغانستان","describe":" تهران- ایرنا- بررسی فعالیت گروه‌های افراط گرای آسیای مرکزی نشان می‌دهد که از سال 2018، فعالیت گروه های تروریستی ازبک مانند جماعت امام بخاری، جنبش اسلامی ازبکستان، کتیبه التوحید و الجهاد و انجمن جهاد اسلامی در کشور افغانستان با افزایش همراه بوده است.", "text":"به گزارش ایرنا، علیرغم تلاش های مضاعف دولت ازبکستان برای مهار و کنترل فعالیت های تروریستی گروه های جهادی این کشور، این گروه ها همچنان در حال انجام عملیات نظامی علیه نیروهای دولتی افغانستان هستند. همچنین کنفرانس صلح افغانستان در تاشکند و مذاکرات جاری بین ازبکستان و طالبان نیز چندان نویدبخش آن نبوده است که تهدیدات تروریستی جماعت امام البخاری، انجمن جهاد اسلامی و حزب اسلامی ترکستان در آینده کاهش پیدا کند.براساس گزارش رسانه آمریکایی لانگ وار ژورنال، گروه تروریستی جماعت امام البخاری یکی از گروه های تروریستی ازبکستان وابسته به القائده می باشد که در دو سال گذشته به طور مرتب ویدیوهای تبلیغاتی حضور خود در افغانستان را افزایش داده اند. همچنین رهبران القاعده و طالبان، اعتماد بسیار زیادی به این گروه تروریستی ازبکستانی دارند و این گروه تبدیل به یک لینک در روابط استراتژیک آنها شده است. در بیست و دومین گزارش جامع سازمان ملل که پنجم تیرماه سال جاری منتشر شد نیز به روابط استراتژیک القاعده و طالبان اشاره شده است. شورای امنیت سازمان ملل تأکید می‌کند که القاعده و گروه‌های وابسته به آن همچنان قدرتمندتر از داعش هستند و این در حالی است که اتحاد این سازمان با طالبان و دیگر گروه‌های تروریستی در افغانستان، به رغم رقابت‌های موجود از جانب گروه‌های محلی وابسته به داعش، همچنان مستحکم باقی مانده است.به گفته ناظران، محل عملیات و استقرار دقیق گروه جماعت امام بخاری مشخص نیست اما با توجه به سوابق می توان گفت که این گروه عمدتا در ولایت های فاریاب و جوزجان که اغلب مردم آنجا را قوم ازبک تشکیل می دهند، فعالیت می کند. اضافه براین، جماعت امام بخاری من‌حیث جمعی متشکل از ازبکها نقش برجسته ای در شمال غرب سوریه به همراه القاعده در مبارزه با بشار اسد ایفا کرده اند. برای مثال، این گروه در عملیات های القاعده در سال 2015 در ولایت ادلب و همچنین عملیات های این گروه در جنوب حلب حضور داشته اند. طبق نظر تحلیلگران منطقه، گروه جماعت امام بخاری دو شاخه دارد. شاخه اصلی این گروه، متشکل از بیش از 500 نیروی شبه نظامی، به رهبری 'ابو یوسف مهاجر' در استان ادلب سوریه می باشد. به رغم اینکه جماعت امام بخاری خود را به عنوان یک گروه مستقل معرفی می‌کند اما رابطه نزدیکی با گروه احرار الشام که نیروهای القاعده را در خود جای داده دارد. دومین شاخه گروه جماعت امام بخاری، در افغانستان متمرکز شده است و خود را بخشی از طالبان می‌داند. حتی نام و نشان این شاخه جماعت امام بخاری، پیوند نزدیکی با طالبان دارد. همه می‌دانیم که طالبان خود را با عنوان امارت اسلامی افغانستان معرفی می‌کند و وب‌سایتی نیز تحت همین نام دارد. رهبران جماعت امام بخاری نیز با توافق طالبان، این شاخه از گروه خود را با نام جماعت الامام بخاری امارت اسلامی افغانستان معرفی کرده‌اند. این گروه پس از بیعت با ملا عمر رهبر طالبان، تبدیل به عاملی در تقویت رابطه استراتژیک بین طالبان و القاعده شد. لازم به ذکر است که وزارت خارجه آمریکا، در دوم فروردین سال جاری گروه جماعت امام بخاری را در لیست سازمان‌های تروریستی جهانی قرار داد. مرکز رسانه‌ای این گروه در ادلب واقع شده است و به ترویج فعالیت‌های هر دو شاخه این گروه در شبکه‌های اجتماعی می‌پردازد. ابو یوسف مهاجر رهبر جماعت امام البخاری در برنامه‌های تبلیغاتی و خطبه‌های نماز جمعه خود، به طور مرتب به موعظه‌های اسامه بن لادن بنیانگذار و ایمن الظواهری رهبر فعلی القاعده اشاره می‌کند. سلفی‌گری رادیکال و تکفیرگرایی شبه نظامی، پایه اصلی ایدئولوژی جهادی گروه جماعت امام بخاری را تشکیل داده است.طبق نظریات ایدئولوژیک این گروه، هدف جماعت امام البخاری عبارت است از: تشکیل یک دولت اسلامی در آسیای مرکزی، سرنگونی دولت بشار اسد و حفاظت و گسترش ایدئولوژی سلفی ـ جهادی در سرتاسر دنیا از طریق اعمال زور. علاوه بر این، ابو یوسف مهاجر به تحسین موفقیت‌های نظامی طالبان پرداخته و از آنها با عنوان سلحشوران با ایمان الله نام می‌برد.از بهار سال 2018، تروریست های ازبک، به همراه طالبان، بیش از 10 حمله تروریستی تحت نام عملیات‌های خندق و منصوری انجام داده‌اند. پس از هر حمله تروریستی، مرکز رسانه‌ای جماعت امام بخاری، فیلم‌ها و تصاویری از سلاح‌ها و تجهیزات نظامی به غنیمت گرفته شده منتشر کرده و نام سربازان کشته شده ارتش افغانستان را در کانال تلگرامی خود منتشر کرده است.آساق**ع.ه**1337            "}