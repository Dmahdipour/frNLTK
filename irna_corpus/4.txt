{"onTitr":"","titr":" وزیر آزموده را دوباره آزمودن خطاست","describe":" روزنامه پیام سمنان در ستون سرمقاله امروز، بیست و یکم مهر 97، مطلبی با عنوان «وزیر آزموده را دوباره آزمودن خطاست» به قلم منصور فرزامی منتشر کرد.", "text":"در این مطلب آمده است: لابد می‌دانید که فرانسه، کانون و سرسلسله‌ی انقلاب‌های دنیا محسوب می‌شود و در مرتبه‌ی والای مدنیت و فرهنگ، سیاست را به جهان هدیه داده است.منشور حقوق بشر را امانوئل ژزف فرانسوی نوشت و اکنون مقدمه‌ی قانون اساسی آن کشور هم هست.فرانسه در استقلال آمریکا نقش به سزایی ایفا کرد و هم اکنون نیز تاثیرگذارترین کشور اروپایی در سیاست و فرهنگ و ادب و هنر است و لابد می‌دانید یکی از سه کشوری است و مهم‌ترین آن، که عباس میرزای روشن‌بین محصلان نخبه‌ی ما را جهت بزرگی و بزرگی‌ها به آنجا فرستاد و واژه «فرنگ» و «فرنگی» که بعدها بسامد آن در واژگان پایه‌ی ایرانی، بالا رفت، همان «فرانسه» است که سپس به همه‌ی کشورهای غربی، تعمیم پیدا کرد.و اما می‌دانید چرا این کشور، جمهوری پنجم را تجربه می‌کند؟ پاسخ این است که دایره‌ی گزینش مدیران و مسئولانش برخلاف ما محدود و بسته نیست و وابسته به زمان است به طور قطع اهل سیاست و تاریخ و جامعه شناسی به خاطر دارند که مردم روشن‌بین و آینده‌نگر فرانسه، به شخصیت محبوب و شاخص جریان‌ساز خود، ژنرال دوگل، در رفراندوم پیشنهادی وی رای ندادند و چون از بانویی اهل سیاست علت را پرسیدند با چشمی گریان و دردمندی گفت: « دوگل » درخت عظیم و گلشن بیخی بود که نمی‌گذاشت نورخورشید به نهال‌های پیرامونش برسد آن را از ریشه درآوردیم تا هزار نهال رشد کنند و فرانسه، هزار ژنرال دوگل داشته باشد! و حالا قانون منع به کارگیری بازنشستگان ما را به نظر آورید که چگونه تسری و شمول ندارد و آنها که مشمول این قانون‌اند، برخی‌شان چگونه دلایل و مستندات می‌آورند که بمانند! گویا این بزرگواران که عمری را در ریاست و این مسند و آن مصدر به سر آورده‌اند، باور ندارند که جبر زمانی هم هست و تحلیل قوای عقلی و ذهنی و جسمی. انگار که بر ذهن آنها چنین نشسته است که این ریاست، مادام العمری و ابدی است و مایه‌ی تاسف است که در برخی از فدراسیون‌های ورزشی، مدیر حاضر است که این نهاد تحت امر او تعلیق شود اما وی کنار نرود! و با تاثر فراوان هنوز نه در سطح خرد، حتی در سطح کلان، این اعتماد به جوانان و جوان ترها نیست و باور نداریم که زمین خدا بی‌«حجت» نمی‌ماند و این جامعه نه قحط‌الرجال است و نه جهل‌الرجال و این تلقی ماست که سعادت را در دور تسلسل باطل می‌بینیم و به آن نمی‌اندیشیم که نتیجه‌ی دایره‌ی محدود و انحصاری گزینش، همان «ایستایی» جامعه‌ی ماست.کاری که کوبا کرد اما آفریقای جنوبی نکرد.کاری که «لخ والسا» رهبر انقلاب لهستان کرد و چون نخواستند، ابزارهای تکنسینی خود را برداشت و به کارخانه‌ی کشتی سازی بندر «گدانسک»‌ی برگشت که از آنجا آمده بود و مقایسه کنید با «رابرت موگابه» که خود از رهبری انقلابی به استبداد و دیکتاتوری رسید. نگارنده حتی بازگشت «ماهاتیر محمد» بانی مالزی مترقی و نوین را، ناشی از عدم اعتماد به نیروهای جوان و عدم نیروسازی و از منظر ایستایی جامعه‌ی مالزی می‌بیند.به کار « موگرینی » بانوی اول سیاست اتحادیه‌ی اروپا و قاطعیت ایشان تامل کنید و آن ایستادگی که در برجام و حقوق مسلم ایران کرد و یاد ایشان همیشه در خاطره‌های تاریخ معاصر ما برجا خواهد ماند، اعلام کرده است برای دوره‌ی بعد، کاندیدا نخواهد شد. این‌ها باورها نهادینه شده است و اینکه دیگرانی نیز هستند که می‌توانند و باید کار کنند.و اما مقصود از این مقدمه و حاصل کلام این که رئیس جمهور روحانی نباید به گمانه زنی‌هایی که این روزها شایع است، جنبه‌ی صحت و عمل ببخشد و وزیر رد شده از جانب مجلس را برای وزارت خانه‌ی دیگر معرفی کند یا دلبند آن وزیری باشد که در مظان استیضاح است و در صورت اعلان، رای نخواهد آورد.پس به صلاح جامعه‌ی ما نیست که چهره‌ها را مدام خانه به خانه کنیم.این جابه‌جایی‌های این چنینی نه به سود این عزیزان است و نه به مصلحت تاییدیه خانه‌ی ملت.راقم این سطور نه تنها مدعی آنان نیست و زحماتشان را نادیده نمی‌گیرد بلکه به سبب خدماتی که به وسع خود داشته‌اند، قدر هم می‌داند. اما باید بدانیم که عمر مفید خدمتشان به پایان رسیده است و تاکنون هر چه داشته‌اند خرج کرده‌اند و دیگر چیزی در چنته نیست. چنانچه دوباره و چند باره آنان را به کار بگیریم، معلوم می‌شود که هنوز احساس و عاطفه‌ی ما بر منطق اجرایی و مدیریت، غلبه دارد و نیز به نیروهای جوان و اهل هیچ اعتقادی نیست. نکته‌ای که عقب ماندگی و سیر قهقهرایی ما را رقم خواهد زد.7339/6103            "}