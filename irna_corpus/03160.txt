{"onTitr":"","titr":" طرح آمارگیری مسکن روستایی 21 مهرماه آغاز می شود","describe":" شیراز-ایرنا- مدیرکل بنیاد مسکن استان فارس گفت: چهارمین دوره طرح آمارگیری مسکن روستایی همزمان با سراسر کشور، بیست و یکم مهرماه جاری در 423 روستای این استان با آمارگیری از 15هزار و 579 واحد مسکونی آغاز می شود.", "text":"عطاء الله زمانی، سه شنبه در کارگاه آموزشی طرح ملی آمارگیری ویژگی های مسکن روستایی در شیراز با اشاره به اینکه جمعیت روستایی تحت پوشش این طرح در استان فارس، چهار درصد از متوسط کشور بیشتر است، افزود: این طرح به مدت یک ماه در روستاهای منتخب 29 شهرستان این استان اجرا می شود.وی، از جمعیت تحت پوشش این طرح در فارس آماری ارایه نکرد.زمانی بیان داشت: هدف از اجرای این طرح، شناخت ویژگی های عمومی روستا و همچنین شناخت ویژگی های واحدهای مسکونی روستایی است.او گفت: برنامه ریزی برای توسعه و عمران در پنج سال آینده از دیگر اهداف اجرای این طرح است از این رو آمارگیران و بازبینان باید با دقت در جمع آوری اطلاعات و داده های درست، طرح را به سمت اجرای بهینه سوق دهند.این مقام مسئول اظهار داشت: اجرای این طرح تاثیر بسزایی در هدایت طرح های توسعه و عمران روستایی دارد و سرنوشت فعالیت های محرومیت زدایی در مناطق روستایی که یک سوم جمعیت استان فارس را تشکیل می دهند به داده های طرح آمارگیری بستگی دارد.بر اساس نتایج آمارگیری سرشماری عمومی نفوس و مسکن که در آبان سال 95 صورت گرفت، جمعیت استان فارس چهار میلیون و 851 هزار و 274 نفر اعلام شد. زمانی بیان کرد: طرح آمارگیری از ویژگی های مسکن روستایی از سال 84 در کشور اجرا شده و تا کنون سه دوره آن به اتمام رسیده است و بیست و یکم مهرماه جاری چهارمین دوره آن برگزار می شود.او اضافه کرد: داده های آماری دوره های پیشین این طرح تاکنون منجر به مقاوم سازی بیش از یک میلیون و 700 هزار واحد مسکونی روستایی در کشور شده است.زمانی اظهار داشت: بر اساس هدف گذاری در طرح جامع مسکن روستایی کشور، 2 میلیون واحد مسکونی دیگر در دستور بهسازی و مقاوم سازی است و چگونگی اجرای این مقاوم سازی ها منوط به داده های آماری است که از طرح ویژگی های مسکن روستایی به دست می آید.مدیرکل بنیاد مسکن استان فارس افزود: از سال 84 تا کنون بیش از 226 هزار واحد مسکونی در این استان مقاوم سازی و بهسازی شده است و 54.7 درصد از خانوارهای روستایی فارس تا به حال از تسهیلات مقاوم سازی و بهسازی بهره مند شده اند که این رقم فراتر از متوسط کشور است.زمانی ادامه داد: از سال 92 تا کنون نیز 51 هزار و 916 واحد مسکونی از تسهیلات بهسازی و مقاوم سازی به میزان هفت هزار و 224 میلیارد ریال برخوردار شده اند.به گفته وی، در طرح سرشماری و آمارگیری از ویژگی های مسکن روستایی، چگونگی هدف گذاری این تسهیلات ارایه شده نیز بررسی می شود.این کارگاه آموزشی، با حضور 65 نفر از آمارگیران و 15نفر از بازبینان که در اجرای چهارمین دوره طرح آمارگیری مسکن روستایی در استان فارس مشارکت دارند، برگزار شد.6113 /6118            "}