{"onTitr":" مدیر کل قرآن و نماز آموزش و پرورش:    ","titr":" حضور دانش آموزان در نماز جماعت اختیاری است","describe":" تهران- ایرنا- مدیر کل قرآن، عترت و نماز وزارت آموزش و پرورش گفت:اقامه نماز جماعت در مدارسی که دارای شرایط هستند اجباری اما حضور دانش آموزان اختیاری است.", "text":"محمدرضا مسیب زاده روز شنبه در گفت و گو با خبرنگار حوزه آموزش ایرنا اظهار داشت: سال تحصیلی گذشته در 75 هزار مدرسه سراسر کشور اقامه نماز جماعت داشتیم که در 55 هزار مدرسه برپایی نماز توسط معلمان و فرهنگیان و در سایر مدارس توسط طلاب علوم دینی و حوزه علمیه انجام شد و امسال نیز به تعداد این مدارس اضافه خواهد شد.وی در خصوص اینکه چرا با وجود 105 هزار مدرسه فقط در 75 هزار مدرسه نماز جماعت اقامه می شود نیز توضیح داد: برخی مدارس به دلیل به حد نصاب نرسیدن نماز جماعت برگزار نمی شود و از آنجا که تعدادی از مدارس زودتر از وقت شرعی تعطیل می شوند و یا بعد از افق شرعی در مدارس حاضر می شوند امکان اقامه نماز ندارند اما در تمامی مدارس که دارای شرایط هستند، نماز جماعت داریم.مدیر کل قرآن، عترت و نماز آموزش و پرورش اضافه کرد: برگزاری نماز جماعت یکی از اهداف اساسی و نشانه حکومت صالحان است و وظیفه داریم به عنوان حکومت اسلامی نماز جماعت را در مدارس برگزار کنیم از این رو اجباری شدن سند توسعه و عمیق فرهنگ اقامه نماز جماعت در مراکز آموزشی و پرورشی از فعالیت های محوری این اداره کل است.مسیب زاده با بیان اینکه این سند بخش های مختلفی دارد که مهمترین آن آموزش نیروی انسانی مناسب است، گفت: در قالب اجرای طرح «مبینو» با عنوان یاوران نماز 3 هزار مدیر مدرسه در دوره های آموزشی شرکت کرده و آموزش های لازم را فرا گرفتند.* فعالیت های قرآنی در مدارس باید به تربیت قرآنی تبدیل شودوی در پاسخ به این سوال که چرا با تنوع فعالیت های دینی و قرآنی در مدارس باز هم شاهد آسیب های اجتماعی در میان دانش آموزان هستیم، توضیح داد: این سوال ناظر بر این است که توقع ما از جوانان و جوانان بیش از پیش است.مدیر کل قرآن، عترت و نماز آموزش و پرورش اظهار داشت: مقام معظم رهبری در دیدار سال گذشته با اعضای اتحادیه انجمن های اسلامی فرمودند که نوجوانان و جوانان مدارس ما اکنون مسائل دینی و تحلیل مسائل مذهبی را بیش از دانش آموزان و جوانان ابتدای انقلاب بلکه بیشتر دنبال می کنند و این حاکی از ذوق و بزرگواری آنان است.مسیب زاده ادامه داد: همچنین رهبر معظم انقلاب در جای دیگر می فرمایند دشمن با وجود  هجمه های فراوان از جمله فضای مجازی و فعالیت های مذبوحانه در زمینه شبکه های اجتناعی و هجمه های مختلف فرهنگی نه تنها نتوانسته مثمر ثرم باشد بلکه به شدت آسیب دیده است.وی بیان داشت: با گذشت 40 سال از پیروزی انقلاب افتخار ما این است که همین جوانان که در فضای کشور و آموزش و پرورش رشد کرده اند جان مبارک خود در 8 سال دفاع مقدس و همچنین به عنوان مدافعان حرم تقدیم اسلام کردند.مدیر کل قرآن، عترت و نماز وزارت آموزش و پرورش با تاکید بر اینکه انتظار ما بیش از این است و صرف انجام فعالیت های قرآنی ما را به مقصود نخواهد رساند، افزود: فعالیت های قرآنی و مسابقات حفظ آیات الهی باید تبدیل به تربیت قرآنی شود که همانا ملکه شدن در رفتار و کردار و بروز عینی این ارزش های قرآن در زندگی همه از جمله دانش آموزان خواهد بود.مسیب زاده اظهار امیدواری کرد که با کمک همه فرهنگیان و نهادهای فرهنگی و پرورشی این کار ارزشمند به پیش برود و در شرایطی که دسمنان بیکار ننشسته و هجمه های بسیاری به کشور و جوانان ما وارد می کنند بیش از پیش موفق شویم.* اجرای طرح حفظ جزء 30 قرآن برای دانش آموزان مدیرکل قرآن، عترت و نماز آموزش و پرورش با بیان اینکه این وزارتخانه در راستای فعالیت های دینی و ارزشی خود برای نسل خردسال، نوجوان و جوان فعالیت های مختلفی را در قالب فوق برنامه برای سال تحصیلی جدید پیش بینی کرده است، اظهار داشت: درس قرآن همانند سال های گذشته در تمامی پایه های تحصیلی وجود دارد و در دوره ابتدایی توسط آموزگاران پایه و در متوسطه اول و دوم نیز توسط معلمان قرآن آموزش داده می شود.مسیب زاده ادامه داد: اما در کنار برنامه رسمی درسی، فعالیت های فوق برنامه قرآنی نیز برای دانش آموزان تعریف شده که به معنای تکلیف رسمی نیست بلکه اختیاری است و امسال فضایی در مدارس ایجاد شده تا به برکت 40 سالگی پیروزی انقلاب اسلامی شاهد طرح های نو و ارزشمند دینی و قرآنی باشیم و بچه ها را بیشتر با آموزه های قرآنی آشنا و مانوس کنیم.وی با بیان اینکه در کنار فعالیت های جاری از جمله مسابقات قرآن، محافل انس با قرآن، تلاوت و فعالیت های آموزش عملی نماز و امام شناسی، فعالیت محوری وزارت آموزش و پرورش با توجه به فرمایشات رهبر معظم انقلاب مبنی بر تربیت 10 میلیون حافظ قرآن پی گیری ادامه اجرای این طرح خواهد بود، گفت: البته این برنامه در قالب طرح نور از سال 92-91 در مدارس آغاز شده و بنا داریم در کنار آن حفظ موضوعی قرآن را نیز دنبال کنیم.مدیر کل قرآن، عترت و نماز وزارت آموزش و پرورش تصریح کرد: درباره حفظ موضوعی قرآن کریم 11 عنوان کتاب در نظر گرفته شده تا دانش آموزان با مطالعه آنها بتوانند به صورت کاربردی در زندگی روزمره خود مورد استفاده قرار دهند.به گفته مسیب زاده همچنین حفظ جزء 30 قرآن کریم برای دانش آموزان تمامی مقاطع تحصیلی با همکاری صدا و سیما، وزارت فرهنگ و ارشاد اسلامی و سازمان اوقاف و امور خیریه نیز امسال دنبال خواهد شد و دراین رابطه 3.5 میلیارد تومان جایزه پیش بینی شده و تبلیغات آن از 15 مهرماه به طور رسمی آغاز می شود.وی یادآورشد: دانش آموزان شرکت کننده در این طرح برای حضور در مراحل مختلف از جمله ثبت نام، ارائه محفوظات و انجام کار گروهی امتیازاتی به دست آورده و در پایان افراد برگزیده مشخص خواهند شد اما شرایط به گونه ای است که تمامی دانش آموزان برگزیده این طرح هستند.مدیر کل قرآن، عترت و نماز وزارت آموزش و پرورش اضافه کرد: در سال تحصیلی جاری همچنین طرح امام شناسی و برش هایی از زندگی ائمه اطهار علیهم السلام به عنوان بهترین الگوی سبک زندگی ایرانی - اسلامی برگزار می شود و در این رابطه 17 عنوان کتاب تولید شده که در اختیار دانش آموزان قرار خواهد گرفت تا دانش آموزان بیشتر با سیره و روش زندگی امامان آشنا شوند و آثار خود را در قالب، نقاشی، هنری و تجسمی ارائه دهند و در جشنواره ای که به همین منظور پیش بینی شده ، شرکت کنند.علمی**1883**1440            "}