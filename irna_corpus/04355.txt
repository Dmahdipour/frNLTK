{"onTitr":"","titr":" وحدت رویه در صدور آرا کمیسیون ماده 100 ضروری است","describe":" قزوین - ایرنا - معاون هماهنگی امور عمرانی استاندار قزوین بر ضرورت اجرای قانون در جلوگیری از تخلفات ساختمانی تاکید و یادآور شد: وحدت رویه در صدور آرای کمیسیون ماده 100 امری بدیهی و اجتناب ناپذیر است.", "text":"به گزارش روز دوشنبه ایرنا و به نقل از روابط عمومی استانداری قزوین، علی فرخزاد در جلسه هماهنگی و وحدت رویه در آرای کمیسیون های ماده 100 شهرداری های البرز، بیدستان، شریفیه و محمدیه افزود: هدف از تشکیل این جلسه اخذ نظرات و پیشنهادهای سازنده اعضا و بررسی موضوعات مختلفی است که در حوزه های مختلف امور شهری سیاست گذاری می شود.این مسئول خاطرنشان کرد: صورتجلسه ای که در جلسات قبلی با حضور اعضای عضو کمیسیون های ماده 100 قزوین به تصویب رسیده در اصل منشوری برای ایجاد هماهنگی لازم بین اعضا برای صدور آرای واحد در کمیسیون های ماده 100 است.فرخزاد تاکید کرد: این جلسات برای اعضای کمیسیون های ماده 100 سایر شهرستان های تابعه استان نیز برگزار خواهد شد.معاون هماهنگی امور عمرانی استاندار قزوین ادامه داد: بررسی و اصلاح ضوابط اجرایی به منظور جلوگیری از گرایش مردم به تخلفات ساختمانی نیز بخشی از موضوعات کاری این معاونت است.فرخزاد یادآور شد: در برخی از تخلفات ساختمانی می توان از طریق کمیسیون ماده 5 پیگیری و در بیشتر موارد اگر ضوابط شهرسازی مربوط به شهر در کمیسیون های این ماده مورد بازنگری قرار گرفته و با انجام آن به نوعی می توان از بروز بیشتر تخلفات جلوگیری کرد.وی با بیان اینکه در سایر موارد شهرداری ملزم به رعایت کامل قانون است، گفت: با توجه به اینکه متخلفان جرایم خود را پرداخت کرده و ادعا می کنند که تخلفی اتفاق نیفتاده و مراحل قانونی برای احداث را انجام داده اند، این موضوع به کم کاری و عدم برنامه ریزی مناسب در حیطه وظایف اختیارات حوزه مدیریتی شهری باز می گردد.به گفته وی، اینگونه مسایل باعث شده تا مردم نیز به سمت تخلفات ساختمانی گرایش پیدا کنند در حالی که جلوگیری از تخلفات مستلزم آن است که قوانین و مقررات بازنگری و مصوبات مربوط به جرایم و آرای مربوط به تخریب به طور جدی و همه جانبه رعایت شود.فرخزاد در ادامه با اشاره به اینکه کوتاهی در امر تخلفات ساختمانی موضوعی بوده که به طور کلی همه در آن نقش داشته و تنها مربوط به مالک نمی باشد، افزود: شهرداری ها و مهندسان ناظر نیز به نوعی در این موضوع به منافع خود فکر می کنند و هیچ گونه عزمی برای جلوگیری از تخلفات وجود ندارد. وی در پایان اضافه کرد: مصوبات مربوط به اعضای کمیسیون ماده 100 شهرداری قزوین به عنوان منشوری برای سایر شهرداری ها نیز ارسال خواهد شد.8054            "}