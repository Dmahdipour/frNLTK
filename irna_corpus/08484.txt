{"onTitr":" وزیر صنعت، معدن و تجارت:    ","titr":" 15 میلیارد تومان برای واحدهای صنعتی زلزله زده تخصیص یافت","describe":" قصرشیرین - ایرنا - وزیر صنعت، معدن و تجارت از تخصیص 15 میلیارد تومان اعتبار برای احیای واحدهای صنعتی و تولیدی آسیب دیده ناشی از زلزله 7.3ریشتری 21 آبان سال گذشته استان کرمانشاه خبر داد.", "text":"به گزارش خبرنگار ایرنا، محمد شریعتمداری عصر پنجشنبه در جلسه ستاد رسیدگی به واحدهای صنعتی و تولیدی سرپل ذهاب در فرمانداری این شهرستان افزود: مسئولان دستگاه های اجرایی باید با کاهش بروکراسی اداری در راستای رفع مشکلات واحدهای تولیدی و صنعتی زلزله زده گام بردارند.وی اظهار داشت: کارهایی برای بازسازی یا احیای واحدهای تولیدی و صنعتی انجام شده که کافی نبوده و باید با اتخاذ راهکار اصولی نسبت به احیای مجدد آن ها گام های اساسی برداشته شود.وی اضافه کرد: در راستای رفع مشکلات واحدهای تولیدی امهال و استمهال 2 ساله تسهیلات در نظر گرفته شده که کافی نبوده و برخی واحدها نتوانسته اند در این زمینه اقدام کنند.به گفته وزیر صنعت ، معدن و تجارت برای رفع مشکلات واحدهای صنعتی و تولیدی باید تصمیم هایی اتخاذ شود تا هرچه سریع تر به چرخه تولید باز گردند.وی افزود: بخشی از مشکلات واحدهای تولیدی و صنعتی زلزله زده در چارچوب مصوبه دولت و بخش دیگر در چارچوب قانون قابل حل است که در این خصوص اقدام لازم باید صورت گیرد.شریعتمداری در ادامه اظهار داشت: تامین ارز واحدهای تولیدی زلزله زده نیز در هیات دولت مطرح و در رابطه با آن تصمیم گیری خواهد شد.وی از بانک های عامل خواست با اتخاذ راهکار اصولی نسبت به پرداخت تسهیلات مورد نظر به واحدهای تولیدی و صنعتی آسیب دیده ناشی از زلزله پارسال اهتمام بیشتری داشته باشند.وی گفت: سرپل ذهاب در زلزله سال گذشته آسیب جدی دید و رفع مشکلات آن نیز نیازمند نگاه ویژه دولتمردان است.شریعتمداری تصریح کرد که بدون تردید از تمام ظرفیت ها و امکانات موجود برای رفع مشکلات واحدهای تولیدی استفاده می شود و دولت نیز در این بخش تاکنون مصوبه های خوبی داشته است.** پرداخت حدود 6 هزار میلیارد تومان به مناطق زلزله زده استاندار کرمانشاه نیز در ادامه این جلسه گفت: از ابتدای وقوع زلزله آبان پارسال تاکنون دولت پنج هزار و 850 میلیارد تومان کمک در قالب تسهیلات بلاعوض، ارزان قیمت، عمرانی و سایر به مناطق زلزله زده پرداخت کرده است.هوشنگ بازوند افزود: پارسال زلزله در مجموع 6 هزار میلیارد تومان خسارت به زیرساخت های استان کرمانشاه وارد کرد که تاکنون دولت بیش از این میزان اعتبار برای استان اختصاص داده و این یک کار بی سابقه و قابل تقدیر است.وی اظهار داشت: همچنین 400 میلیارد تومان از محل صندوق توسعه ملی در بحث اشتغال به مناطق زلزله زده اختصاص یافت.نماینده عالی دولت در استان کرمانشاه در ادامه گفت: پرداخت تسهیلات مصوب شده در بحث اشتغال برای مناطق زلزله زده با ارائه ضمانت نامه بانکی (سفته) و به صورت زنجیره ای همانند تسهیلات واحدهای مسکونی صورت می گیرد و اگر این مهم حل نشود و عملی نگردد امکان جذب این اعتبار کم است.بازوند خواستار حل مشکل وثیقه واحدهای تولیدی صنعتی از سوی بانک های عامل شد.به گفته وی ، دولت سقف امهال وام های زلزله زدگان را 2 هزار و 317 میلیارد تومان اعلام کرد که بر اساس اطلاعات اخذ شده از بانک ها تمام وام های زیر 50 میلیون تومان با موافقت رئیس جمهوری امهال شد.وی ادامه داد: همچنین وام های بیشتر از 50 میلیون تومان نیز با تصویب کمیته ای تا پایان مهر امهال می شود که دلیل تشکیل این کمیته نیز نظارت از سوی دستگاه های نظارتی است.وی همچنین خواهان ارائه کمک های بلاعوض به صنایع شد و از اقدام های انجام شده در رابطه با تامین مصالح ارزان قیمت به مناطق زلزله زده تشکر کرد.او همچنین خواستار تامین 600 تن آهن آلات برای بازسازی مساجد مناطق زلزله زده استان شد.نماینده مردم قصرشیرین، سرپل ذهاب و گیلانغرب در مجلس شورای اسلامی نیز در این جلسه گفت: یکی از مطالبه های مردم سامان بخشیدن به واحدهای صنعتی است.فرهاد تجری افزود: امهال وام ها و ارائه کمک بلاعوض از محل کمک های رهبر معظم انقلاب و یا اعتبارات زیرساختی می تواند مشکلات واحدهای تولیدی منطقه را تسریع و برطرف کند.افتتاح 90 واحد مسکونی آسیب دیده در زلزله، بازدید از شهرک صنعتی و انبار آهن آلات و عرضه مصالح ساختمانی و حضور در جلسه ستاد بازسازی مناطق زلزله زده استان کرمانشاه در فرمانداری سرپل ذهاب از جمله برنامه های وزیر صنعت، معدن و تجارت در سفر به استان کرمانشاه است.زمین لرزه 7.3 ریشتری 21 آبان در 11 کیلومتری بخش ازگله، 32 کیلومتری شهرستان سرپل ذهاب در غرب کرمانشاه 620 کشته و 12 هزار و 386 مصدوم داشت.این زلزله به 10 شهرستان و یک هزار و 930 روستای استان کرمانشاه خسارت وارد کرد و براساس ارزیابی های صورت گرفته حدود 100 هزار واحد مسکونی شهری و روستایی نیز آسیب کلی و جزئی دید.3012/7079/3033/8066            "}