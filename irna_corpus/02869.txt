{"onTitr":"","titr":" 14 گیت برای عبور زائران خارجی در شلمچه پیش‌ بینی شد","describe":" آبادان - ایرنا - مدیر قرارگاه اربعین حسینی در شلمچه و معاون امنیتی انتظامی استانداری خوزستان مرز شلمچه را تنها گذرگاه رسمی کشور برای عبور اتباع خارجی اربعین اعلام کرد و گفت:14 گیت برای عبور زائران اتباع خارجی در پایانه مرزی شلمچه پیش‌بینی شده است.", "text":"قدرت الله دهقان سه‌شنبه در حاشیه نشست کمیته مشترک اربعین ایران و عراق در مرز شلمچه در گفت‌وگو با خبرنگار ایرنا اظهار داشت:پیش‌بینی می‌شود در اربعین حسینی سالجاری تعداد زائران اتباع خارجی نسبت به سال گذشته افزایش چشمگیری داشته باشد و از این رو در صورت جوابگو نبودن گیت‌های موجود افزایش تعداد آنها نیز پیش‌بینی شده است.وی افزود:امسال مسیر ورود اتباع خارجی به گیت‌های پایانه مسافری خرمشهر در مرز شلمچه تا کشور عراق جداسازی شده است و برای تسریع در عبور آنها اتباع خارجی پس از ورود به محوطه پایانه شلمچه به مبادی خاص خود راهنمایی می‌شوند.مرز شلمچه تنها مرز اختصاص یافته برای عبور زائران خارجی برای شرکت در حماسه اربعین حسینی است.معاون امنیتی انتظامی استانداری خوزستان به اتخاذ تدابیر لازم برای شتاب بخشی به روند تردد زائران اربعین و نیز خدمت رسانی مطلوب به آنها در مرزهای شلمچه و چذابه اشاره کرد و گفت:زیرساخت‌های امنیتی، رفاهی و اسکان موقت برای زائران اربعین حسینی در مواکب مردمی مستقر در 2 گذرگاه اربعین استان خوزستان مهیا است.بیستم ماه صفر هجری قمری مصادف با هشتم آبان ماه اربعین شهادت حضرت امام حسین (ع) است.مرز شلمچه در 15 کیلومتری خرمشهر و 25 کیلومتری شهر بصره عراق قرار دارد.شلمچه و چذابه 2 گذرگاه اربعین حسینی در استان خوزستان هستند.اربعین پارسال 650 هزار زائر ایرانی و بیش از 100 هزار زائر از کشورهای مختلف جهان از مرز شلمچه راهی کربلای معلی شدند.3015/6068            "}