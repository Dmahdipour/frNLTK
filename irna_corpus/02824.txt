{"onTitr":" معاون استاندار قم:    ","titr":" مبنای افزایش قیمت ها بررسی کارشناسی باشد","describe":" قم ـ ایرنا ـ معاون هماهنگی امور اقتصادی و توسعه منابع استانداری قم گفت: مبنای افزایش قیمت ها در بخش های مختلف باید با بررسی دقیق، کارشناسی و تعیین و در جلسات ذیربط تصویب شود.", "text":"به گزارش ایرنا، مهرداد غضنفری عصر سه شنبه در جلسه کارگروه تنظیم بازار استان قم با بیان این مطلب افزود: با هرگونه افزایش قیمت در استان قم بدون مصوبه و هماهنگی، قاطعانه برخورد می شود و اصناف در این رابطه باید مشارکت لازم را داشته باشند. وی با بیان این که برای مقابله با معضلات اقتصادی، باید در برنامه ریزی ها و اقدام ها، مسنجم و هماهنگ عمل کنیم، اظهار داشت: دستگاه های اجرایی باید فراتر از وظایف و تکالیف قانونی خود عمل کرده و تعهدات خود برای انجام کارها را در موعد مقرر انجام دهند. وی از معطل ماندن اقدام ها در بوروکراسی اداری و محول کردن کارها به یکدیگر به شدت انتقاد کرد و گفت: صدا و سیما و دیگر رسانه ها باید همراه و همگام دستگاه های اجرایی برای کاهش مشکلات اقتصادی تلاشی مضاعف داشته باشند. غضنفری با بیان این که ارائه برخی آمارها در تامین و توزیع کالاها دقیق و قابل استناد نیست، بر ضرورت افزایش دقت مسئولان و انجام پیگیری های لازم در این راستا تاکید کرد و گفت: در خصوص تامین لاستیک خودرو باید موجودی فعلی و حواله های صادر شده در ماه های گذشته از سوی اداره کل راهداری و حمل و نقل جاده ای استان قم ارائه شود. وی در رابطه با تامین و توزیع روغن خوراکی در استان قم نیز خاطرنشان کرد: با توجه به نزدیک بودن ایام اربعین و توزیع نذورات توسط هیات ها و موکب های مذهبی، باید تامین روغن خوراکی با جدیت پیگیری شود.رضا سیار فرماندار قم نیز در این جلسه با بیان این که در وضعیت اقتصادی کنونی و نیازهای جامعه، نباید بر اثر ناهماهنگی زمان را از دست بدهیم، گفت: اگر نیاز هیات های مذهبی و موکب ها را به خوبی تامین نکنیم، فشار آن بر روی بازار و مردم خواهد بود، ضمن این که همه اقدام ها را باید به خوبی برای مردم اطلاع رسانی کنیم. رئیس سازمان صنعت، معدن و تجارت قم نیز در این جلسه با اشاره به این که تامین لاستیک ناوگان برون شهری از اولویت های مهم استان است، اظهار داشت: بیش از 32 هزار حلقه لاستیک به قم اختصاص یافته است که بخشی از آن به اتوبوس های درون شهری نیز تعلق می گیرد. محمود سیجانی از تامین و توزیع 323 تن روغن و 323 تن برنج در ایام محرم و صفر و همچنین کاهش قیمت سیب زمینی، پیاز و گوجه فرنگی در بازار خبر داد و گفت: با حضور کارشناسان مطلع، پاسخگویی به شکایات و انتقادات شهروندان در دو نوبت صبح و عصر به صورت زنده انجام و امیدواریم موجب رضایتمندی مردم شود.  مدیرکل راهداری و حمل و نقل جاده ای قم نیز در این جلسه با بیان این که تعداد کامیون های فعال استان، یک درصد کل کشور است، تصریح کرد: تا کنون حدود 3 هزار و 200 حلقه لاستیک برای کامیون ها توزیع شده است و تنها کسانی که دارای کارت هوشمند هستند، از سهمیه لاستیک برخوردار می شوند. ابوالفضل جمالی بر ضرورت اختصاص بخشی از سهمیه لاستیک ناوگان برون شهری به ناوگان درون شهری تاکید کرد و گفت: بعضی از شرکت های بزرگ تولید و توزیع لاستیک همکاری مناسبی با استان قم نداشته اند و در حال حاضر کسری زیادی در لاستیک خودرو در استان داریم. درحال حاضر بیش از سه هزار دستگاه کامیون در استان قم فعال می باشد.8146 / 1175            "}