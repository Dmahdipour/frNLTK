به گزارش ایرنا، مهدی جمالی نژاد روز جمعه در جمع خبرنگاران در بوشهر افزود: یکی از رسالت‌های مهم وزارت کشور ایجاد زیرساخت‌‌ها در بخش‌‌های مختلف برای رفاه زائران اربعین حسینی است. وی بیان کرد: به منظور تحقق این مهم وزارت کشور 12 کمیته تخصصی تشکیل داده که ریاست یکی از کمیته ها برعهده معاونت عمرانی این وزارتخانه گذاشته شده است. جمالی نژاد ادامه داد: این معاونت تامین زیرساخت برای راه های مواصلاتی، روشنایی، نیروگاه‌ها و منابع آب شهرهای در مسیر استان‌ها و پایانه‌‌های مرزی در سفر به اربعین حسینی را در دستور کار جدی خود قرار داده است. وی گفت: در این ارتباط اعتبار لازم به استان های در مسیر پیاده روی اربعین با هدف تامین زیرساخت های مورد نیاز اختصاص داده شده است. جمالی نژاد افزود:  استان بوشهر از ظرفیت بالایی در حوزه سواحل و گردشگری برخوردار است که با معرفی این توانمندی ها می توان در جذب سرمایه‌گذاران نقشی تاثیرگذار ایفا کرد. وی گفت: در ارتباط با مدیریت شهری باید با طراحی ساز و کار مناسب برای تسریع پروژه‌های عمرانی به ویژه ابرپروژه‌ها سرمایه گذاران بزرگ و شاخصی جذب شوند.7212/6045
      
      