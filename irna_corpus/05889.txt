{"onTitr":"","titr":" واکنش ها به تصویب CFT در مجلس","describe":" تهران-ایرنا- مقام ها، فعالان و جریان های سیاسی نسبت به تصویب پیوستن ایران به کنوانسیون بین المللی مقابله با تامین مالی تروریسم (CFT) در فضای رسانه ای واکنش نشان دادند.", "text":"نمایندگان مجلس شورای اسلامی پس از ماه ها بحث سرانجام در جلسه علنی امروز (یکشنبه) با 143 رای موافق با لحاظ کردن 7 حق شرط با پیوستن دولت جمهوری اسلامی ایران به کنوانسیون بین المللی مقابله با تامین مالی تروریسم موافقت کردند.در حالی است که بررسی پیوستن ایران به این کنوانسیون بین المللی برای 2 ماه مسکوت گذاشته شده بود، رای امروز نمایندگان باعث شد قوه مقننه گام بلندی در شفافیت، استانداردسازی نظام مالی و بانکی و از همه مهمتر جلوگیری از انزوای خود ساخته و تحمیل خود تحریمی به کشور بردارد و اکنون باید منتظر نظر سایر نهادهای تصمیم گیرنده در این زمینه باشیم.تصویب این لایحه از آن رو حائز اهمیت است که قرار بود در نشست آتی «گروه ویژه اقدام مالی» (FATF) درباره اقدامات انجام شده از سوی ایران تصمیم گیری شود. در ماه ها و روزهای منتهی به تصمیم مجلس بحث های گسترده ای میان مخالفان و موافقان این کنوانسیون در فضای رسانه ای کشور شکل گرفته بود به طوری که مخالفان از تمام ظرفیت های رسانه ای و حتی از تریبون های فراجناحی بریا بیان نظرات خود استفاده کردند. همزمان با بررسی این لایحه، شماری از مخالفان پیوستن ایران به این کنوانسیون مقابل مجلس تجمع کردند. با این حال موضع گیری ها نسبت به این لایحه پس از تصویب هم ادامه داشته است و موافقان و مخالفان کماکان نظرات خود درباره این لایحه بیان می کنند.هنوز رای گیری آغاز نشده بود که «محمود صادقی» نماینده مردم تهران در کانال اطلاع رسانی خود نوشت: در جلسه غیرعلنی امروز همانند جلسه علنی موافقان نظرات خود را با آرامش و مستدل درباره کنوانسیون CFT بیان کردند. اما مخالفان که دستشان از استدلال تهی بود به بیانات احساسی و هیاهو و اخطار و جاروجنجال روی آوردند، پیش بینی می شود این کنوانسیون  با اکثریت بالا تصویب شود.«محمد رضا بادامچی» نماینده مردم تهران نیز در صفحه توییتر خود نوشت: تصویب لایحه پیوستن به کنوانسیون CFT آزمون بزرگ مجلس دهم بود. نمایندگان مردم با این مصوبه، ایران را از یکی از گردنه‌های بزرگ تاریخی عبور دادند. این رویداد مهم تاثیر بسزایی در مهار گرانی‌ها و رونق اقتصادی خواهد داشت.«حمید ابوطالبی» مشاور رئیس جمهوری با اعلام خبر توصیب کنوانسیون مقابله با تامین مالی تروریسم (CFT) در توییتر نگاشت: نمایندگان مجلس نشان دادند امنیت ملی کشور و ‌منافع مردم ایران در اولویت تصمیمات آنان قرار داشته و چالش‌های فرارو را با درایت و صلابت مرتفع خواهند کرد.«احمد زیدآبادی» فعال سیاسی اصلاح طلب در کانال اطلاع رسانی خود با بیان تصویب سی اف تی در مجلس، اعلام کرد: تصویب آن بر خلاف نظر مخالفانش قرار نیست تنگناهای مالی و بانکی ایران را حل کند؛ اما از تنگتر کردن حلقۀ فشارهای مالی بین المللی تا حد خفگی، اندکی می‌کاهد.«حمید بعیدی نژاد» سفیر ایران در لندن نیز نوشت: لحظاتی پیش مجلس شورای اسلامی بدنبال چند ماه بررسی دقیق، در فرآیندی شفاف و در جلوه ای درخشان از دمکراسی، پیوستن ایران به کنوانسیون مقابله با تامین مالی تروریسم را تصویب کرد. با این مصوبه، تعهدات حقوقی چهارگانه کشورمان به استانداردهای مالی و بانکی FATF توسط مجلس تصویب و تکمیل شدند.«سید حسین نقوی حسینی» نماینده ورامین با انتشار فیلمی از اظهارات خود در مخالفت با لایحه CFT در  توییتر نگاشت: در پیشگاه خدا و ملت ایران شرمنده نیستم.«فاطمه سعیدی» نماینده مردم تهران تصویری از موافقت رای خود به لایحه الحاق به CFT  را منتشر کرد و در توییتر نوشت: مجلس وظیفه ملی و قانونی خود را انجام داد. مردم بدانید نمایندگان شما تحت فشارهای شدید سیاسی و حتی امنیتی تنها برای حفظ منافع ملی به لایحه پیوستن به کنوانسیون CFT رای مثبت دادند. «علی شکوری راد» دبیر کل حزب اتحاد ملت ایران اسلامی در حساب توییتری خود نوشت: تصویب CFT آزمونی موفق برای حفظ منافع ملی و توجه به اقتصاد و معیشت مردم توسط رئیس و نمایندگان مجلس بود. به نمایندگان مجلس بابت این توفیق تبریک می‌گویم. مخالفان از هیچ تلاشی برای ارعاب و ایجاد انفعال در نمایندگان کوتاهی نکردند. احساس مسئولیت و استقلال رأی نمایندگان درخور تقدیر است.«سعید شریعتی» فعال سیاسی اصلاح طلب با اشاره به تصویب لایحه پیوستن به کنوانسیون CFT نوشت:  از رهبری در تحریم‌های 90 و 91 پیش از برجام نقل شده بود که می‌توانیم در برابر تحریم‌های نفتی مقاومت کنیم، اما خطر تحریم‌های مالی را باید راه حل جدی برایش پیدا کنیم، هیچ راه حلی جز شفافیت تراکنش‌های مالی شهروندان و دولت‌ وجود ندارد.«مهدی محمدی» فعال اصولگرا در خصوص اتفاقات امروز مجلس در کانال اطلاع رسانی خود اعلام کرد: آقای ظریف امروز حرف های تلخی زد که از دید من مهم تر از تصویب CFT در مجلس است، ظریف می گوید اگر برجام به نفع ایران نبود امریکا از آن خارج نمی شد، اما نمی گوید امریکا از برجام خارج نشد به این دلیل که برجام را بد می دانست بلکه از برجام خارج شد به این دلیل که آن را کم می دانست. وی ادامه داد: ظریف گفته نه من نه رییس جمهوری تضمین نمی دهیم تصویب CFT در ایران مشکلات ما را حل کند، اما تضمین می دهیم که اگر چنین نکنیم امریکا مشکلات بیشتری برای ما ایجاد خواهد کرد! سوال خیلی ساده این است: شما مسئول رفع نگرانی ها و بهانه های امریکا هستید یا حل مشکلات ملت ایران؟ و اساسا آنجا کجاست که که باید بهانه های امریکا را به سقف کوبید و جلوی آن ایستاد؟«شهاب الدین طباطبایی» عضو شورای مرکزی حزب ندای ایرانیان در توییتی نوشت: نمایندگان مجلس لایحه کنوانسیون مقابله با تامین مالی تروریسم را تصویب کردند، مسیرهای مراودات مالی با دنیا همچنان باز ماند، حالا نوبت کارآمدی است.رییس دفتر رییس جمهوری با قدردانی از مجلس شورای اسلامی برای تصویب لایحه الحاق ایران به کنوانسیون مقابله با تامین مالی تروریسم (CFT)، گفت: آنچه امروز در مجلس اتفاق افتاد، نمایش مقتدرانه وحدت، دموکراسی و پویایی سیاسی در کشور بود. محمود واعظی با اشاره به تصویب لایحه الحاق به کنوانسیون مبارزه با تامین مالی تروریسم(CFT) در جلسه علنی امروز مجلس شورای اسلامی با اکثریت آراء، اظهار داشت: دولت از همه نمایندگان محترم مجلس اعم از موافق و مخالف که با دلسوزی، صداقت و بصیرت این لایحه را مورد بررسی قرار داده و دیدگاه های خود را با دولت و ملت شریف ایران در میان گذاشتند تقدیر و تشکر می کند. رییس دفتر رییس جمهوری تصریح کرد: یقین دارد که امروز گام مهمی در تنظیم بهتر روابط بانکی جمهوری اسلامی برداشته شد. وی افزود: دولت همچنین از همه کارشناسان، اساتید، نخبگان و رسانه هایی که در این مدت موافق و مخالف این لایحه نظر داده و ابعاد مختلف آن را مورد بررسی قرار دادند، تقدیر می کند و بر این باور است که این فرآیند سند روشنی از پویایی سیاسی است که به لطف جمهوری اسلامی محقق شده است. واعظی با تاکید براینکه با تصویب این لایحه توسط مجلس شورای اسلامی یکی از اصلی ترین بهانه ها برای عدم همکاری مالی با جمهوری اسلامی در سطح جهانی از میان برداشته شد، گفت: دولت همواره دغدغه های مقام معظم رهبری، مجلس شورای اسلامی و ملت شریف ایران را در همه امور مرتبط لحاظ خواهد کرد. رییس دفتر رئیس جمهوری اظهار امیدواری کرد که تصویب این لایحه به ثبات بازار و کاهش نرخ ارز کمک کند. آذر منصوری قائم‌مقام دبیرکل حزب اتحاد ملت ایران اسلامی با بیان این که منافع ملی کشور را فدای رقابت های سیاسی نکنید، در توییتر نوشت: تصویب cft اقدامی در راستای تقویت منافع ملی است این مصوبه به عنوان یکی از اقدامات مثبت کارنامه مجلس دهم در تاریخ مجالس ایران ثبت خواهد شد. نماینده مردم تهران، ری، شمیرانات و اسلام شهر در مجلس شورای اسلامی در حساب توییتری خود نوشت: لایحه CFT به رغم فشارهای بیرونی با ایستادگی نمایندگان مجلس به تصویب رسید. پروانه مافی تاکید کرد: تصویب این لایحه عزم نمایندگان را برای ارتقا امنیت ملی و توسعه منافع ملت به خوبی نشان داد. امیدوارم ملت ایران به زودی شیرینی گشایش ارتباطات مالی و شفافیت اقتصادی را احساس کنند. عباس عبدی روزنامه نگار اصلاح طلب درباره CFT گفت: کسانی که پول‌های بادآورده و سیاه را از طریق قاچاق، رشوه، اختلاس و... جمع‌آوری می‌کنند باید آنها را در بانک‌های داخلی شستشو دهند و با پذیرش FATF این کار شدنی نیست یا سخت است. عبدی افزود: اگر این مقررات در سطح جهان هم نبود، باید خودمان آن را برقرار می‌کردیم ولی اکنون که مثل یک نعمت جلوی‌مان است، حتماً ریگی در کفش هست که نمی‌پذیرند. وی تصریح کرد: از همه اینها گذشته، می توان وارد شد، اگر بد بود، خارج شوید، کسی جلوی خارج شدن ما را نگرفته است. راستی الآن چرا از برجام و NPT خارج نمی‌شویم؟ سوال جالبی است، لطفاً پاسخ داده شود. عضو فراکسیون امید مجلس تصویب لایحه مبارزه با تامین مالی تروریسم را هموار سازی مسیر تبادلات بانکی و مالی در عرصه بین المللی دانست و گفت: برغم تلاش نمایندگان مخالف برای ایجاد آبستراکسیون، CFT به تصویب رسید. سید ابوالفضل موسوی بیوکی نماینده مردم یزد و عضو فراکسیون امید مجلس شورای اسلامی درباره تلاش برخی نمایندگان برای ایجاد آبستراکسیون و تاثیر گذاری بر تصویب لایحه CFT در جلسه علنی امروز یکشنبه گفت: به محض اینکه لایحه به مرحله رای گیری رسید، نمایندگان فراکسیون ولایی برآن شدند که با اخطار، تذکر و ترک مجلس آبستراکسیون ایجاد کنند، اما موفق به این کار نشدند. وی افزود: به رغم برخی فضا سازی های مخالفان لایحه مبارزه با تامین مالی تروریسم، جلسه امروز به خوبی مدیریت شد و نمایندگان ماموریت خود را ضمن شنیدن نظرات موافق و مخالف به خوبی به انجام رساندند؛ ضمن آنکه نمایندگان درک وضعیت اقتصادی جامعه و شرایط سخت زندگی مردم به این نتیجه رسیدند که نباید راه را برای اعمال فشارهای یک جانبه بیشتر از سوی آمریکا باز بگذارند. نماینده مردم یزد با بیان اینکه CFT مانع افزایش مشکلات و مسائل مالی برای ایران در جامعه بین المللی می شود، افزود: با تصویب این لوایح مانع ها برای تبادلات و تعاملات بانکی و تجاری ایران با جهان برداشته می شود و دولت به این طریق این اجازه دارد با کشورهایی که به عنوان طرف و شریک تجاری ایران به شمار می روند؛ تبادل تجاری و بانکی داشته باشد و محدودیت هایی موجود در این زمینه تا اندازه ای برداشته می شود. رئیس کمیسیون فرهنگی مجلس با بیان اینکه «از مقام معظم رهبری حکم حکومتی و یا سیاستی کلی برای عدم تصویب FATF ابلاغ نشده‎است»، می‎گوید که معترضان به نمایندگان برای تصویب این لوایح، قصد ایجاد فشار روانی بر نمایندگان را داشتند. احمد مازنی رئیس کمیسیون فرهنگی مجلس شورای اسلامی در واکنش به اعتراضات اخیر به تصویب لوایح FATF و برخورد با نمایندگان مجلس، گفت: من با این روش برخورد با نمایندگان مجلس از چند جهت مخالفم. اول اینکه همه نمایندگان، نماینده همه ملت هستند و بر اساس قانون اساسی حق دارند که درباره همه امور مربوطه، اظهارنظر کنند. اما آن‌ها برای نمایندگان مجلس، با اشکال و انواع مختلف، فشار روانی ایجاد می‎کنند. مازنی افزود: یک روش برای ایجاد فشار روانی، پیامک زدن به نمایندگان است. از خود پیامک‎ها مشخص است که در جای معینی تهیه و تولید می‌شوند و برای نمایندگان فرستاده می‎شوند. این پیامک‎ها هم اشکال مختلفی دارد؛ بعضی‎ها به آیات قرآن استناد می‎کنند، بعضی‎ دیگر هم به فرمایشهای امام و مقام معظم رهبری و یا اینکه توهین و تهدید می‎کنند. رئیس کمیسیون فرهنگی مجلس با بیان اینکه «این افراد فکر می‎کنند که کشور باید به روش و سلیقه آن‎ها اداره شود»، اظهار داشت: آن‌ها اعتقادی به حق‌الناس ندارند. زیرا از ساعت 12 شب به بعد تا صبح مرتباً پیامک می‌فرستند و به حریم خصوصی نمایندگان تعرض می‌کنند. وی خاطر نشان کرد: آن‌ها می‎خواهند نمایندگان مجلس را در یک فشار روانی شدید قرار بدهند. از طرف دیگر، دارند کاری می‎کنند که همه ارزش‎ها را قربانی مسئله‌ای ‎کنند که اگر این موضوع به ضرر کشور شود، جوری دیده شود که انگار همه ارزش‌ها زیر پا گذاشته شده است. سیام**3202**2021**1535            "}