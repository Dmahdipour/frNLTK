{"onTitr":" رئیس جمعیت لبنانی تحریم رژیم صهیونیستی    ","titr":" تحریم سلاحی موثر علیه رژیم صهیونیستی است","describe":" بیروت - ایرنا - «عبدالملک سکریه» رئیس جمعیت لبنانی تحریم رژیم صهیونیستی در گفت و گو با ایرنا، با اشاره به گسترده شدن جنبش تحریم در جهان، آن را سلاحی مهم و اثرگذار در به انزوا کشاندن این رژیم دانست.", "text":"به گزارش ایرنا، جنبش جهانی موسوم به «بایکوت، منع سرمایه‌گذاری و تحریم رژیم صهیونیستی» (BDS) جنبشی جهانی بوده که هدف آن تحت فشار قراردادن این رژیم با اهرم‌ های اقتصادی و آگاهی بخشی به افکار عمومی مردم دنیا به منظور پایان دادن به اشغال سرزمینهای فلسطینی است.این جنبش خواستار متوقف شدن هرگونه تجارت، سرمایه گذاری و عقد توافق های تجاری و فرهنگی با رژیم صهیونیستی است.سران این جنبش می‌گویند: منطق مماشات و سهل‌گیر مجامع بین‌المللی در قبال ستم و بیداد اسرائیل، رفته ‌رفته جای خود را به فشارهای پایدار بین‌المللی علیه تل‌آویو داده است. جنبشی که در پایان دادن آپارتاید در آفریقای جنوبی به خوبی قدرت خود را نشان داد.رژیم صهیونیستی همواره با لابی‌گری و سرمایه‌گذاری های هنگفت در بخش های مختلف، تلاش فراوانی کرده تا با جنبش تحریم و بایکوت به مقابله بپردازد. مثلا در آمریکا، انگلستان و فرانسه می رفت که قوانینی ضد مشارکت در این جنبش ها و فعالیت های آن تصویب شود که تاکنون با موج طرفداران فلسطین ناکام مانده است. بسیاری از شخصیت های مختلف فرهنگی، هنری و رسانه ای در جهان و شرکت ها و مؤسسات معروف با پیوستن به این جنبش، انزجار خود را نسبت به اقدامات سرکوبگرانه اسرائیل اعلام کرده اند.** هراس و دستپاچگی رژیم صهیونیستیرئیس جمعیت لبنانی تحریم رژیم صهیونیستی با اشاره به اینکه «دشمن به دلایل مختلف از سلاح تحریم و بایکوت می هراسد»، دو دلیل را در این ارتباط بیان کرد: نخست اینکه می شود زیان های اقتصادی بسیار بزرگی به آن وارد کرد؛ دوم ، از این راه می توان روی افکار عمومی جهان تاثیر گذاشت و نقاب از چهره اسرائیل برداشت و به همه روایت حقیقی پیدایش این رژیم اشغالگر را رساند؛ رژیمی که بر پایه تزویر، دروغ و کشتار بنا شده است.وی افزود: تاکنون رژیم صهیونیستی توانسته تا روایت دروغ، خود را در اذهان عمومی جهان جا بیندازد و روایت ما به طور کل در این میان گم شده بود.سکریه خاطرنشان کرد: ما از راه تحریم و بایکوت می توانیم به دستاوردهای مهمی برسیم، چرا که یک سلاح غیرنظامی و مدنی است و کسی نمی تواند بگوید که این یک کار تروریستی و افراط گرایانه است. بایکوت، سلاحی است که با آن می شود حقیقت ماجرا را برای دیگران تعریف کرد،  این چیزی است که در غرب یعنی آمریکا، اروپا و چندین کشور جهان شروع شده و آنها محصولات رژیم صهیونیستی به ویژه تولیدات کرانه باختری اشغالی را تحریم کردند و برخی هم خود اسرائیل را به عنوان یک رژیم جنایتکار بایکوت کرده اند.عضو جنبش جهانی «بی.دی.اس» اضافه کرد: کاری که ما باید انجام دهیم، ایجاد یک شبکه اسلامی – عربی - جهانی است تا از این طریق، هر چیزی را که به این رژیم مرتبط می شود، برای تحریم مشخص و معرفی کنیم؛ اینگونه علاوه بر کالاها و اقتصاد صهیونیست ها، این رژیم از نظر فکری نیز در چشم جهانیان سرنگون می شود و مشروعیت خود را از دست می دهد، بنابراین نابودی اسرائیل آسانتر می شود، همانطور که رژیم آپارتاید آفریقای جنوبی سرنگون شد.رئیس جمعیت لبنانی تحریم رژیم صهیونیستی به نگرانی مقام های این رژیم از جنبش تحریم اشاره کرد و گفت: هر انجمن، اتحادیه و سازمانی که با رژیم صهیونیستی قطع رابطه کند، به مثابه ضربه ای سهمگین بر پیکره صهیونیست هاست. به همین جهت، رژیم صهیونیستی از سه سال پیش، به خطر این حرکت پی برد. کمیته هایی در وزارت اطلاعات و امنیت خارجی این رژیم ایجاد شد که وظیفه شان، ضد حمله و پاتک به حرکت تحریم اسرائیل بود. صهیونیست ها برای مقابله با این حرکت جهانی، صدها میلیون دلار را میان اساتید دانشگاه ها و مقام های کشورها و فعالان رسانه ای توزیع کردند تا از تأثیر صدای آن بکاهند.سکریه تاکید کرد: اسرائیلی ها می دانند که وقتی ملت ها روایت حقیقی این رژیم را بفهمند، منزوی خواهد شد و با کاهش منابع حمایتی خود، به نابودی نزدیک تر می شود. رژیم صهیونیستی به تنهایی نمی تواند روی پای خود بایستد و به کمک های بدون محدودیت حامیانش در غرب به ویژه آمریکا نیازمند است.وی یادآور شد: از آنجا که در غرب، مردم با رای خود، تظاهرات و از این دست اقدامات می توانند روی نظر تصمیم گیران تاثیر بگذارند، صهیونیست ها نگران شده اند که مبادا به جایی برسند که روزی رژیم آپارتاید آفریقای جنوبی رسید و مساله نژادپرستی این رژیم به یکی از مساله های اصلی افکار عمومی در غرب تبدیل شود.** تحریم و بایکوت هنرمندان و آثار هنری رئیس جمعیت لبنانی تحریم رژیم صهیونیستی در بخش دیگری از گفت و گو با خبرنگار ایرنا تصریح کرد: در لبنان، ما دیده بان هستیم و هر چه را که به رژیم صهیونیستی ارتباط داشته باشد، تحریم می کنیم و در این راه تحرک نشان می دهیم.سکریه برای مثال به چند مورد از فعالیت های این جمعیت اشاره کرد و گفت: سال گذشته فیلم «زن شگفت انگیز» (Wonder Woman) که اکران شد، بلافاصله متوجه شدیم بازیگر نقش اصلی آن ملکه زیبایی رژیم صهیونیستی بوده، در ارتش این رژیم هم خدمت کرده و در جنگ سال 2014 علیه غزه به عنوان یکی از تشویق کنندگان حملات وحشیانه اسرائیل فعالیت داشته تا سربازان این رژیم تعداد بیشتری را در غزه به قتل برسانند. بلافاصله با دفتر وزارت اقتصاد تماس گرفتیم و ماجرا را تعریف کردیم و گفتیم که طبق قانون نمایش این فیلم باید در کشور متوقف شود و موفق به این کار شدیم.عضو جنبش جهانی تحریم رژیم صهیونیستی ادامه داد: بعد از ما در لبنان، در تونس، اردن، فلسطین و چند کشور عربی دیگر هم با اکران این فیلم مخالفت شد و حرکت ما واکنش های زیادی در هالیوود داشت.سکریه خاطرنشان کرد: تهیه کننده فیلم از پول خود می ترسد؛ زمانی که متوجه می شود به خاطر استفاده از یک بازیگر اسرائیلی میلیون ها دلار را به خاطر عدم نمایش فیلمش در چند کشور از دست می دهد، در فیلم بعدیش هرگز از عوامل و بازیگران اسرائیلی استفاده نمی کند. اینگونه بیش از یکهزار بازیگر صهیونیست و عوامل دست اول در هالیوود از کار بیکار می شوند و در منزوی شدن رژیم اشغالگر اسرائیل تأثیرگذار است.رئیس جمعیت لبنانی تحریم رژیم صهیونیستی، به تحریم کارگردان لبنانی اشاره کرد که برای ساخت فیلم خود 11 ماه در سرزمین های اشغالی اقامت گزید و به گفته او در این مدت برای فیلمش از بازیگران و عوامل صهیونیست بهره برده، با نهادهای اسرائیلی همکاری کرده و از آنها مجوزهای لازم را گرفته و هفته ها در هتل ها و رستوران های صهیونیست ها پول خرج کرده است.اشاره سکریه به فیلم «توهین» (the insult) ساخته «زیاد دویری» کارگردان لبنانی در دوره اخیر جشنواره اسکار، به عنوان یکی از نامزدهای بهترین فیلم خارجی معرفی شده بود. البته این فیلم در لبنان به نام «پرونده شماره 23» اکران شد، جنجال زیادی درست کرد. پس از آن بسیاری بر تصمیم وزارت فرهنگ این کشور در نامزد کردن این فیلم برای اسکار به شدت اعتراض کردند. همچنین نمایش فیلم دویری با اعتراض فعالان جنبش بی.دی.اس در چند کشور با مشکل روبرو شد و به سبب اعتراضات گسترده فلسطینیان، از شرکت در جشنواره فیلم رام الله کنار گذاشته شد.عضو جنبش جهانی تحریم رژیم صهیونیستی همچنین به تحریم فیلم کارگردان زن فلسطینی به دلیل حمایت مالی وزارت فرهنگ اسرائیل از آن نیز اشاره داشت و گفت: برای ما لبنانی یا فلسطینی و عرب بودن مهم نیست، بلکه ارتباط و تعامل با رژیم صهیونیستی به هر شکلی از نظر جمعیت ما و جنبش جهانی تحریم و بایکوت، غیر قابل قبول است.رئیس جمعیت لبنانی تحریم رژیم صهیونیستی، در مورد حضور اخیر «شکیرا» خواننده مشهور کلمبیایی در لبنان نیز گفت: قرار بود پیش از لبنان، شکیرا در تل آویو هم اجرای برنامه داشته باشد، اما با ایجاد موجی علیه او و در کنار آن مکاتبه با این خواننده، باعث شدیم تا شکیرا کنسرت خود در سرزمین های اشغالی را لغو کند. چرا که در گذشته رژیم صهیونیستی از دیدار او با «شیمون پرز» رئیس سابق این رژیم برداشت های زیادی در ترویج تصویری دروغین و حامی صلح از خود کرده بود.وی در پایان از برخی سیاستمداران سهل اندیش لبنانی نیز به شدت گله کرد و گفت: هنوز پس از اینکه رژیم صهیونیستی سال ها کشورمان را در اشغال داشت و آن را مورد تاخت و تاز قرار می داد، در به کار بردن اصطلاح رژیم اشغالگر احتیاط می کنند و آن را با نام اسرائیل می خوانند. حتی چند هفته پیش در روزنامه رسمی کشور که زیر نظر دفتر نخست وزیری فعال است، در جمله ای آمده بود «مرزهای جنوبی لبنان با اسرائیل» که ما به آن اعتراض کردیم و تصحیح آن را خواستار شدیم و گفتیم باید مسئول این خطای بزرگ معرفی شود، چرا که این مساله تنها اشتباه نوشتاری یک فرد نیست، بلکه موضع کل دولت و حاکمیت لبنان را اعلام می کند و به معنای به رسمیت شناختن رژیم صهیونیستی توسط بیروت است.خاورم**م.ا**2054**1651            "}