{"onTitr":"","titr":" اطلس آلودگی خاک با اولویت چهار استان تهیه می شود","describe":" تهران - ایرنا - مدیرکل دفتر آب و خاک سازمان حفاظت محیط زیست گفت: اطلس آلودگی خاک در دست تهیه است که استان های تهران ، البرز، مازندران و گیلان در اولویت قرار دارند.", "text":"علی مریدی روز شنبه در گفت و گو با خبرنگار علمی ایرنا افزود: برای تهیه اطلس آلودگی خاک در استان های تهران و گیلان مشاور مشخص و کارهای نمونه برداری و مطالعات در حال انجام است. وی با تاکید بر اهمیت داشتن خاک سالم اظهار داشت: خاک آلوده خودبخود مواد غذای آلوده را وارد چرخه غذایی انسان می کند بنابراین سالم نگه داشتن این مولفه زیستی از اهمیت زیادی برخوردار است. مدیرکل دفتر آب و خاک سازمان حفاظت محیط زیست افزود: بسیاری از بررسی ها نشان می دهد که آلودگی خاک در بسیاری از نقاط کشور بالا است و این هشداری است مبنی بر اینکه خطری برای سلامتی است و باید بر این موضوع با دقت بیشتری نظارت داشته باشیم. مریدی اظهار داشت: بر این اساس تهیه اطلس خاک در دستور کار قرار گرفت که در این راستا منابع آلاینده خاک، صنایع آلاینده، واحدهای دفن پسماند و دیگر منشاهای آلودگی خاک را شناسایی و با استفاده از روش های موجود یک سری نقاط را شناسایی و پارامترهای مختلف را لحاظ کردیم. وی گفت: تهیه اطلس خاک از سال 92 آغاز شد اما به علت کمبود بودجه با کندی پیش می رود و برای همین نیز نمی توان زمان اتمام آنرا پیش بینی کرد اما تلاش کردیم استان های مهمی که از لحاظ سلامتی بیشتر در معرض خطر هستند را در دستور کار قرار دهیم تا اطلس آلودگی خاک برای آنها زودتر تهیه شود. مریدی افزود: بر این اساس استان های تهران ، البرز، مازندران و گیلان در اولویت قرار گرفتند و کارها با نظارت سازمان حفاظت محیط زیست پیش می رود. وی اظهار داشت: سازمان زمین شناسی کشور نیز کارهای زیادی را بر روی تهیه اطلس زمین شناسی پزشکی انجام داده و به آن جمع بندی رسیدند که بسیاری از سرطان های کشور رابطه مستقیم با آلودگی خاک دارد.مریدی به تصویب لایحه حفاظت از خاک اشاره کرد و گفت: موضوعی که در لایحه حفاظت از خاک مد نظر قرار گرفته، حفاظت فیزیکی خاک و جلوگیری از فرسایش و پسماند است که در آیین نامه هایی که باید در قالب قانون برای اجرای این لایحه با هدف جلوگیری از فرسایش خاک اعم از پیشگیری و کنترل تصویب شود، دیده خواهد شد.وی اظهار داشت: آلودگی خاک در کشور ما ناشی از استفاده نادرست از کود و سموم شیمیایی است، خاک یکی از پایه های حیاتی برای تولید مواد غذایی است که اگر در آن آلودگی داشته باشیم به طور مستقیم از طریق ریشه گیاه جذب و وارد چرخه غذایی ما می شود برای همین آلودگی خاک بسیار مهم است، بر همین اساس در این لایحه این موضوعات به صورت ویژه دیده شده است.علمی 9014**1440            "}