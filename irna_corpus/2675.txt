{"onTitr":" معاون استاندار کرمانشاه:    ","titr":" صنعتگران بیشترین آسیب ها را در زلزله متحمل شدند","describe":" کرمانشاه - ایرنا - معاون هماهنگی امور اقتصادی و توسعه منابع استانداری کرمانشاه اعلام کرد: صنعتگران از جمله مظلوم ترین قشرهای آسیب دیده در زلزله 7.3 ریشتری سال گذشته استان هستند که ماشین آلات و تجهیزات آن ها آسیب های بسیاری دیده است.", "text":"هدایت حاتمی روز سه شنبه در نشست بررسی واحدهای صنعتی آسیب دیده از زلزله در شهرستان سرپل ذهاب اظهار داشت: در هر کدام از این مجموعه ها چندین نفر مشغول به کار بوده اند و ما در قبال حفظ و احیای این ظرفیت ها مسئول هستیم.وی اظهار داشت : در این زلزله 186 واحد صنعتی در شهرستان های مختلف دچار خسارت شده اند. 133 واحد از این تعداد در زمان وقوع زلزله فعال و 53 واحد نیز راکد بوده اند. حاتمی اضافه کرد: با شروع نوسازی در مناطق زلزله زده، ساخت و ساز رونق گرفته و تعدادی از واحدهای شن و ماسه و معدنی منطقه دوباره فعال شده اند و اکنون 152 واحد صنعتی فعال هستند.معاون اقتصادی استاندار کرمانشاه گفت: همچنین از این تعداد 115 واحد نیازمند امهال است که موضوع امهال وام های واحدهای صنعتی باید به سرعت به سرانجام برسد.وی اظهار داشت : در سرپل ذهاب نیز واحدهای صنعتی متعددی آسیب دیده اند و ترمیم این آسیب ها و احیای این واحدها را در قالب یک برنامه مدون دنبال می کنیم.حاتمی تاکید کرد: ضرورت دارد هرچه زودتر این واحدها تعیین تکلیف شوند و مصیبت زلزله از سیمای شهرک صنعتی سرپل ذهاب زدوده شود‌‌.وی گفت: 60 طرح صنعتی در حوزه صنعت سرپل ذهاب برای دریافت تسهیلات زلزله ارائه درخواست داشته اند که 49 طرح آن مورد پذیرش قرار گرفته و به بانک ارائه شده است. حاتمی اضافه کرد: از این تعداد تاکنون 22 واحد با اشتغال زایی 199 نفر تعیین تکلیف شده اند و 14 طرح نیز در مرحله انعقاد قرارداد هستند. وی در پایان گفت: 32 واحد صنایع تبدیلی در شهرستان های مناطق زلزله زده آسیب دیده اند. از این تعداد 15 واحد متعلق به شهرستان سرپل ذهاب است. احیای این صنایع تبدیلی بسیار مهم است و در دستور کار قرار دارد.زمین لرزه 7.3 ریشتری 21 آبان در 11 کیلومتری بخش ازگله، 32 کیلومتری شهرستان سرپل ذهاب در غرب کرمانشاه 620 کشته و 12 هزار و 386 مصدوم داشت.این زلزله به 10 شهرستان و یک هزار و 930 روستای استان کرمانشاه خسارت وارد کرد و براساس ارزیابی های صورت گرفته حدود 100 هزار واحد مسکونی شهری و روستایی نیز آسیب کلی و جزئی دید.8066            "}