{"onTitr":" نماینده ولی فقیه در هرمزگان:    ","titr":" نیروی مرزبانی به امکانات روز مجهز شود","describe":" بندرعباس- ایرنا- نماینده ولی فقیه در هرمزگان و امام جمعه بندرعباس با اشاره به این که اقتدار کشور بستگی به اقتدار در دریا دارد، گفت: نیروی مرزبانی باید به بهترین امکانات تجهیز شود.", "text":"به گزارش ایرنا، آیت الله غلامعلی نعیم آبادی روز سه شنبه در نشست مرزبانان با روحانیون و ائمه جمعه و جماعت افزود: مسوولان ما باید هوشیار باشند زیرا برخی از کشورهای حوزه خلیج فارس از راه دریا جامعه جوانان ما را به فساد می کشانند.وی بیان داشت: اگر مرزهای ما تقویت شود اجازه ورود تباهی به کشور داده نمی شود و بخش عمده آن وظیفه دولت است. امام جمعه بندرعباس با بیان اینکه تقویت مرزهایمان مختص به دولت نیست، گفت: مردم و به خصوص مرزنشینان نیز باید در این مسیر آگاه شوند، زیرا خون هزاران شهید مرزبانی تا به امروز باعث شده اند تا کشور دچار ویرانگی نشود و این نشان می دهد که مردم نیز از مرزبانان ما حمایت می کنند. آیت الله نعیم آبادی گفت: در بخش هایی از دعای جوشن کبیر به خوبی به شگفتی های دریا اشاره شده است و نشان دهنده اهمیت دریا در تامین رزق و معیشت مردم و توسعه اقتصادی این نعمت الهی است. وی با اشاره به رابطه مرزبانی و اقتصاد کشور یادآور شد: دولت به هر میزان که در این بخش سرمایه گذاری کند ضرر نخواهد دید و در آینده مشخص می شود که تجهیز و رسیدگی هر چه تمام تر به آن می تواند بسیاری از مشکلات اقتصادی را برطرف کند. 9887 /6048            "}