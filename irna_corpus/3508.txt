{"onTitr":" دونده 100 متر بانوان:    ","titr":" فدراسیون دوومیدانی باید نگاه بهتری به بخش زنان داشته باشد","describe":" تهران - ایرنا -  قهرمان دو 100 متر مسابقات دوومیدانی باشگاه های زنان کشور گفت: فدراسیون باید نگاه بهتر و درست تری به بخش زنان داشته باشد.", "text":"به گزارش ایرنا، اعلام لیست دوومیدانی کاران اعزامی به بازی های آسیایی جارکاتا اعتراض های زیادی را به دنبال داشت. یکی از این معترضان «فرزانه فصیحی» بود. او که حضور در این مسابقات را حق خود می دانست به شدت از نبود نامش در لیست ورزشکاران اعزامی دلخور شد و حتی در شبکه های اجتماعی حرف از خداحافظی زد. با این وجود فصیحی همچنان در پیست می دود و در مرحله دوم مسابقات باشگاه های کشور هم در رده نخست دو 100 متر ایستاد.فصیحی که برای تیم دانشگاه آزاد به میدان رفت، با رکورد 12 ثانیه و 27 صدم ثانیه قهرمان شد.وی روز سه شنبه در گفت و گو با ایرنا درباره شرایط مسابقه اظهار داشت: باد خیلی زیاد بود و قطعا روی عملکرد همه تاثیر داشت ولی دیگر به بادهای مجموعه آفتاب انقلاب عادت کرده ایم و برایمان عادی شده است.فصیحی ادامه داد: رکوردم خوب نبود. البته کسی هم در این زمان برای رکورد مسابقه نمی دهد چون از فصل مسابقه خارج شده ایم و بدن ها در فاز رقابت نیست. ولی چون قرارداد داریم و تنها درآمد ورزشکاران، مسابقات باشگاهی است دویدم که بتوانم امتیاز کسب کنم و دریافتی داشته باشم.دونده 100 متر تیم دانشگاه آزاد با اشاره به حضور چهره های جوان تر در مسابقات عنوان کرد: جو مسابقه خیلی عوض شده و دیگر سوت و کور نیست. این موضوع هم به ما قدیمی ترها انگیزه می دهد و هم به جوان هایی که می خواهند وارد دوومیدانی شوند روحیه می دهد تا امیدشان بیشتر شود. هر چه تعداد نفرات شرکت کننده بیشتر باشد رقابت بهتر خواهد بود. دونده های جوان هم خوب هستند اما تکنیک آنها جای کار زیادی دارد. ضمن اینکه بعضی ها به طور مشهودی اضافه وزن دارند. در مجموع مشخص است که استعدادهای خوبی هستند اما باید حسابی تمرین کنند. وی درباره شرایط روحی اش بعد از بازی های آسیایی 2018 جاکارتا گفت: نسبت به یک ماه پیش واقعا از نظر روحی شرایط بهتری دارم. اگرچه ترکش های آن ماجرا با من باقی مانده است اما خیلی اوضاع بهتری دارم و دوباره وارد میدان مسابقه شدم. هیچ وقت نمی توانم ورزش را کنار بگذارم چون این کار همه عشق من است. دلخورم اما کار خودم را می کنم و اگر من را بخواهند من هم هستم.فصیحی در پاسخ به اینکه آیا بین او و مدیران فدراسیون مشکل شخصی وجود دارد؟ گفت: هیچ مشکل شخصی وجود ندارد. فدراسیون دوومیدانی و ورزشکاران همه عضوی از یک خانواده هستند و نمی توانند با هم مشکل داشته باشند. ولی برای اینکه من در مسابقات قهرمانی آسیا باشم علاوه بر خودم، فدراسیون هم باید بخواهد. به این معنی که فدراسیون باید بخواهد که نگاه بهتر و درست تری به زنان داشته باشد و در این مسیر فکری اقدام عملی هم بکند. مسابقات انتخابی قطعا در فروردین ماه سال آینده برگزار می شود و تا آن زمان تمرین می کنیم. همه برای بهترین رکورد تلاش می کنند. اگر اردو باشد و ورزشکاران هم زیر نظر فدراسیون فصل بدنسازی خوبی بگذرانند قطعا می شود منتظر اتفاقات خوبی بود.ورزشی ** 2024**1597            "}