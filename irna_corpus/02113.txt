{"onTitr":" مدیرکل امور عشایر سمنان:    ","titr":" عشایر سربازان گمنام عرصه تولید هستند","describe":" سمنان- ایرنا- مدیر کل امور عشایر استان سمنان گفت: عشایر سربازان گمنام در عرصه تولید هستند که با استفاده از کمترین خدمات شهری و روستایی بیشترین نقش در تولید دارند.", "text":"به گزارش ایرنا، حمید رضا حسینی روز چهارشنبه در نشست خبری به مناسبت روز ملی روستا و عشایر در سالن جلسات مدیریت امور عشایری سمنان، افزود: عشایر 2.8 درصد از جمعیت استان سمنان را تشکیل می دهد اما نقش 25 درصدی در تولید گوشت قرمز دارند. وی ادامه داد: جمعیت اندک عشایر استان سمنان نسبت به کل جمعیت، 35 درصد صنایع دستی را هم تولید می کنند. وی اظهار داشت: عشایر استان سمنان از لحاظ سه شاخص سواد، نسبت دام به ازای جمعیت و میزان تولید فرآورده های لبنی در کشور زبانزد است. حسینی تصریح کرد: میانگین سواد عشایر در کشور 62 درصد است و بر اساس آمار میانگین سواد عشایر استان سمنان 73 درصد است. مدیر کل امور عشایر استان سمنان خاطر نشان کرد: سرانه دام به ازای هر خانوار در کشور 113 راس است ولی در استان سمنان به ازای هر خانوار 250 راس دام وجود دارد. وی اضافه کرد: بیش از 32 فرآورده لبنی به وسیله عشایر این استان تولید می شود که این میزان تولید چشمگیر و قابل توجه است. مدیر کل امور عشایر استان سمنان خاطر نشان کرد: عشایر این استان سالانه 9 هزار و330 تن گوشت قرمز به ارزش چهار هزار و 600 میلیارد ریال تولید می کنند. وی یادآور شد: عشایر استان سمنان سالانه 640 تن فرآورده لبنی به ارزش 400 میلیارد ریال و 16 هزار مترمربع انواع صنایع دستی به ارزش 40 میلیارد ریال تولید می کنند. به گفته وی، برای کمک به عشایر امسال 400 دستگاه پنل خورشیدی با اعتبار هفت هزار و 700 میلیون ریال خریداری و به صورت رایگان در اختیار آنها قرار داده شده است. حسینی، خریداری 68 هزار و 730 متر لوله پلی اتیلن و تانکر پلی اتیلن به منظور تامین آب، بهسازی قنات ها، آبرسانی برای دام و تامین آب آشامیدنی و ارایه تسهیلات ارزان قیمت را از خدمات ارایه شده به عشایر این استان برشمرد. وی گفت: 130 میلیارد ریال تسهیلات ارزان قیمت با سود چهار درصد به منظور تامین نقدینگی به عشایر پرداخت شده است. مدیر کل امور عشایر استان سمنان، آموزش وترویج را لازمه افزایش بهره وری عشایر این استان عنوان کرد و افزود: آموزش و مهارت آموزی عشایر در دستور کار قرار دارد. وی اظهار داشت: ضروری است عشایر از تعلیف دام به صورت تک محصولی به سمت تعلیف دام به روش های علمی با هدف افزایش بهروری پیش بروند. حسینی تصریح کرد: در برخی مناطق عشایری استان سمنان با پیاده سازی روش های علمی هدررفت نهاده دامی از 20 درصد به کمتر از پنج درصد رسیده و تولید یک کیلو گرم گوشت قرمز به ازای 11 کیلوگرم نهاده به هفت کیلو گرم رسیده است. وی ادامه داد: بره زایی با استفاده از روش های نوین و علمی از 70 درصد به روش سنتی به 120 درصد رسیده است. مدیر کل امور عشایر استان سمنان، آموزش صنایع دستی، پرورش قارچ، پرورش گیاهام دارویی و پرورش زنبور عسل را از برخی آموزش های ارایه شده برای عشایر برشمرد و اضتفه کرد: عشایر باید از تولید تک محصولی خارج شوند. حسینی، استفاده از ظرفیت گردشگری را راهکاری برای رونق اقتصادی عشایر دانست و گفت: اکنون در منطقه لزوره آرادان و 2 منطقه دیگر در شاهرود، عملیات کار گردشگری شروع شده است. به گزارش ایرنا، در تقویم رسمی کشور 15 مهرماه روز ملی روستا و عشایر نامگذاری شده است. به گزارش ایرنا، جمعیت عشایری استان سمنان سه هزار و 181 خانوار و دام عشایری یک میلیون و 70 هزار راس دام سبک است. در استان سمنان یک اتحادیه عشایری و 12 شرکت تعاونی و 11 صندوق خرد عشایری، یک ایل سنگسری و 74 طایفه مستقل وجود دارد و از مجموع 5.7 هکتار وسعت عرصه های مرتعی استان سمنان عشایر در 3.2 هکتار از مراتع مستقر هستند.7342/6103            "}