{"onTitr":"","titr":" رویکرد ریاض به یمن؛ دشمن سازش یا اهل نوازش","describe":" تهران - ایرنا - پادشاه عربستان به تازگی دستور پرداخت 200 میلیون دلار با هدف افزایش ارزش پول یمن را صادر کرد اما سووال این است که این 'هدیه' سخاوتمندانه خسارات بیش از 100 میلیارد دلاری به این کشور و نیز کشتار و مصیبت یمنی ها را طی حدود چهار سال حمله جنگنده های سعودی جبران می کند.", "text":"خبرگزاری رسمی عربستان (واس) روز گذشته (سه شنبه) گزارش داد، 'ملک سلمان' پادشاه عربستان دستور کمک 200 میلیون دلاری به بانک مرکزی یمن را با هدف کمک به افزایش ارزش پول این کشور داده و تاکید کرده که این 'هدیه' در کاهش مشکلات اقتصادی این کشور نقش خواهد داشت. عربستان سال گذشته نیز با هدف کمک به تقویت ارزش پول یمن، به وعده خود عمل کرد و دو میلیارد دلار به بانک مرکزی این کشور در بندر عدن که تحت سلطه دولت مستعفی یمن قرار دارد ، واریز کرد. بسیاری از تحلیلگران، بذل و بخشش های مالی ریاض در مورد یمن را، 'ترفند' مقامات سعودی برای منزه جلوه دادن خود و نیز گریز از بار مسوولیت جنایاتی می دانند که ائتلاف نظامی تحت ریاست عربستان در بیش از یکهزار روز تحمیل جنگ به یمن و مردمان این کشور وارد کرده است. عربستان ششم فروردین سال 1394 با تشکیل ائتلافی شامل چند کشور عربی و حمایت آمریکا و تعدادی کشور اروپایی، به بهانه بازگرداندن 'عبد ربه منصور هادی' رییس جمهوری فراری و مستعفی به قدرت به یمن حمله کرد اما این حمله نه تنها هدف کاخ نشینان سعودی را محقق نکرد بلکه کشور فقیر و گرفتار بحران یمن را فقیرتر و اقتصاد آن را متلاشی کرد. مقامات وزارت دارایی یمن دی سال گذشته در کارگاه دو روزه «وضعیت اقتصادی کنونی، دیدگاه ها و راه حل‌ها» که در صنعا برگزار شد، آمار وخیم و نگران کننده ای از اوضاع اقتصادی و مالی ارائه کردند. به گزارش پایگاه 'النجم الثاقب'، مقامات وزارت دارایی یمن در این کارگاه، از افزایش 60 درصدی نرخ بیکاری و افزایش 85 درصدی شمار افراد زیر خط فقر طی سه سال تجاوز و محاصره ائتلاف عربی علیه یمن خبر دادند. به گفته این مقامات، درآمد عمومی یمن طی سه سال از آغاز جنگ و محاصره تا نوامبر 2017 کاهش 86 درصدی را تجربه کرده و درآمد نفتی این کشور نیز در سال 2017 در مقایسه با درآمد سال 2014 به 99.9 درصد به دلیل توقف تولید و صادرات نفت و گاز خام یمن کاهش یافته است. همچنین مقامات وزارت دارایی یمن در این کارگاه تصریح کردند، درآمدهای مالیاتی در معاملات تجاری و بین المللی (عوارض گمرکی) یمن در ماه نوامبر 2017، نسبت به زمان قبل از حمله ائتلاف کاهش 64 درصدی داشته است. در همین پیوند، 'محمد السعدی' وزیر برنامه ریزی و همکاری بین المللی وابسته به دولت مستعفی یمن فروردین سال جاری، در سخنانی میزان خسارات جنگ تحمیل شده به این کشور را بیش از 100 میلیارد دلار اعلام کرد. نکته جالب اذعان و اعتراف به خسارت های جبران ناپذیر به یمن از سوی ائتلاف سعودی از زبان افراد و مقاماتی است که در این جنگ نابرابر، گماشته و تحت حمایت عربستان هستند و با کمک های مالی ریاض بر جاه و منصب خود تکیه زده اند. اما نکته ای که مداقه بیشتری را می طلبد، این است که به فرض محال عربستان همه دلارهای نفتی خود را صرف تقویت ارزش پول یمن کرد، اما آیا با چنین گشاده دستی می تواند مرهمی بر دل مردم یمنی های باشد که در حدود چهار سال گذشته به واسطه حملات جنگنده های سعودی و ائتلاف آواره و بیکار شده اند، فرزندان و عزیزان خود را از دست داده اند، با قحطی دست به گریبانند و بیماری های خطرناک جانشان را تهدید می کند. کاش مقامات ریاض به جای پرداخت های دلاری کلان، توجهی به آمارها و گزارش ها می کردند تا با عمق فاجعه ای که در یمن ایجاد کرده اند، ذره ای پی می بردند. به گواه آمار، از زمان آغاز حمله به یمن تا خرداد سال جاری، جنگنده های سعودی، 16 هزار و 500 بار به مناطق مختلف این کشور از جمله استان صنعا، تعز و الحدیده حمله کرده اند و در نتیجه آنها 900 هزار یمنی کشته و 51 هزار نفر زخمی شده اند. جنگنده های ائتلاف سعودی همچنین در این مدت، 44 مورد حمله به مساجد، 44 بار حمله به آثار باستانی، 57 بار مورد حمله به کارگاه ها و 213 مورد حمله به مدارس یمنی را در پرونده جنایت خود ثبت کرده اند. افزون بر این آمارها، بد نیست مقامات سعودی به اظهارات مقامات بین المللی، گزارهاش های مکرر سازمان ملل متحد و نهادهای حقوق بشری جهانی نظری انداخته و متوجه شوند که خساراتی که به مردم یمن وارد کرده اند، با هیچ خاصه خرجی جبران نخواهد شد. 'آنتونیو گوترش' دبیرکل سازمان ملل متحد به تازگی با بیان اینکه یمن شاهد بزرگ ترین فاجعه انسانی در جهان گفت: غیرنظامیان بیشترین آسیب را از جنگ یمن و حمله جنگنده های ائتلاف می‌بینند. به گفته وی، سه چهارم آوارگان در یمن کودکان هستند و بیش از 22 میلیون نفر در یمن به دریافت کمک های فوری نیاز دارند. گوترش تصریح کرد، برای برآورده کردن نیازهای اولیه مردم یمن به دو میلیارد و ششصد میلیون دلار کمک نیاز داریم. همچنین 'مارتین گریفیتس' نماینده ویژه سازمان ملل در امور یمن با صحه گذاشتن بر گفته های گوترش، به این نکته که یمن با وضعیت وحشتناک انسانی مواجه است، تاکید کرد. این دیپلمات کهنه کار انگلیسی که سال گذشته مسوولیت رسیدگی به پروند یمن به وی واگذار شد، تصریح کرده، بخش زیادی از مردم یمن برای تامین موارد اولیه زندگی همچون غذا به کمک های سازمان ملل و دیگر نهادهای بین المللی متکی هستند. به گفته گریفیتس، وضعیت بهداشتی و آموزشی و معیشتی بدون اغراق یک وضعیت دهشتناکی است و موضوع دیگری که وجود دارد، چشم انداز وقوع قحطی است که تلاش داریم تا مانع از آن شویم و چنین فرایندی از هم اکنون نیازمند اقدامات حیاتی است. افزون بر هشدارهای این دو مقام سازمان ملل متحد در مورد یمن، گزارش های متعدد سازمان های جهانی، ابعاد مختلف جنایت ائتلاف سعودی را در این کشور آشکار می کنند. سازمان بهداشت جهانی روز گذشته (سه شنبه) هشدار داد که شیوع بیماری وبا در یمن بار دیگر شدت گرفته، به طوری که حدود 10 هزار مورد مشکوک به ابتلا به این بیمار در هر هفته گزارش شده است. صندوق کودکان سازمان ملل متحد (یونیسف) نیز در گزارشی اعلام کرد، حدود یک میلیون و 800 هزار کودک یمنی از سوء تغذیه رنج می برند که این مساله، بدن آنها را در برابر بیماری ها آسیب پذیرتر می کند. از این تعداد، حدود 400 هزار نفر در وضعیت بحرانی قرار دارند. سازمان دیده بان حقوق بشر نیز اواسط مرداد سال جاری در گزارشی اعلام کرد، از زمان حمله عربستان به یمن تاکنون، حدود 90 مورد حملات غیرقانونی را ثبت کرده که مصداق جنایت جنگی هستند. افزون بر این، سازمان های حقوق بشری و نهادهای وابسته به سازمان ملل متحد طی حدود چهار سال گذشته با گزارش های تلخ از وضعیت یمن، از عربستان به عنوان عامل و مقصر اصلی فجایع این کشور یاد کرده اند. برنامه توسعه سازمان ملل متحد نیز در توئیتی از بیکاری به عنوان رنج مضاعف برای مردم یمن یاد کرده و افزود: به علت بیکار شدن هشت میلیون یمنی، 22.2 میلیون نفر از جمعیت این کشور به کمک های بشر دوستانه نیاز دارند. جنایت سعودی در یمن از آنچه که در این سطور بدان اشاره شد، ابعاد گسترده تری دارد که شرحی دیگر می طلبد، اما بهتر نبود پادشاه عربستان به جای پرداخت های دلاری، 'محمد بن سلمان' فرزند و ولیعهد خود را که خشت اول و کج بنای جنگ یمن را گذاشت، از ادامه راه منصرف می کرد و به جنایت ائتلاف سعودی پایان می داد. و بهتر نیست پادشاه سعودی به جای اینکه خود را روزی 'دشمن سازش' و روزی دیگر 'اهل نوازش' معرفی کند با تمکین و پذیرش رویکرد خیرخواهانه 'گفت وگوی یمنی - یمنی'، مسیر صلح را در یمن پس از حدود یکهزار روز کشتار مردم این کشور هموار سازد. از: امید غیاثوند خاورم ** 1071*1436*            "}