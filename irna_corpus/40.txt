سیف الله ابوترابی روز شنبه در گفت و گو با خبرنگار ایرنا افزود: از ابتدای شروع به کار پروژه کارت هوشمند ملی 46 میلیون و 335 هزار و 457 نفر برای دریافت این کارت تکمیل ثبت نام کرده اند که 406 هزار و 590 نفر از آنها از طریق واحدهای سیار در کشور نام نویسی شده اند.سخنگوی سازمان ثبت احوال کشور ادامه داد: از کل کارت های صادر شده 41 میلیون و 632 هزار و 861 قطعه کارت هوشمند ملی به متقاضیان تحویل داده شده است. ابوترابی خاطرنشان کرد: همچنین در 6 ماهه نخست امسال هفت میلیون و 391 هزار و 716 ثبت نام برای دریافت کارت هوشمند ملی انجام که از این شمار ثبت نامی برای 6 میلیون و 310 هزار و 903 کارت صادر شده است.وی گفت: ظرفیت روزانه درخواست کارت هوشمند ملی 167 هزار و 35 کارت است که در قالب 16 هزار و 78 ایستگاه کاری تعریف شده  در کشور دارای 17 هزار و 608  کاربر فعال است.سخنگوی سازمان ثبت احوال ادامه داد: در دی و بهمن ماه سال گذشته حدود 9 تا 11 میلیون نفر برای دریافت کارت هوشمند ملی به سازمان ثبت احوال مراجعه کردند که این میزان مراجعه کننده زیاد و ظرفیت تولید کارت نیز محدود بود. وی گفت: نخستین کارت هوشمند ملی تولید داخل به زودی وارد بازار می شود؛ تمام نکات ایمنی و فنی در تولید این کارت رعایت شده است و با ورود این کارت، مشکلات صدور کارت هوشمند ملی حل خواهد شد.ابوترابی اعلام کرد: از ابتدای پروژه کارت هوشمند ملی از سال 94 به دنبال تولید داخل بودیم تا اینکه اکنون تولید این کارت به نتیجه رسید، چناچه اعتبارات لازم مالی که منتظر آن هستیم به موقع تامین شود، پیش بینی می شود تا پایان سال 97 همه جامعه هدف (واجدان دریافت کارت هوشمند ملی) تحت پوشش قرار گیرند. سخنگوی سازمان ثبت احوال گفت: در حال حاضر هیچگونه تغییری به دلیل تغییرات ارزی در هزینه کارت هوشمند ملی نداریم و مراجعه کنندگان برای دریافت این کارت باید همان مبلغ گذشته را که از سوی سازمان ثبت احوال اعلام شده بود، پرداخت کنند. ابوترابی گفت: مراجعه کنندگان برای دریافت کارت هوشمند ملی حداکثر 31 هزار تومان باید پرداخت کنند؛ از این رقم 11 هزار تومان بابت هزینه صدور کارت و تحویل آن است و 20 هزار تومان هم به خزانه دولت واریز می شود. دریافت هزینه بیشتر خلاف است و مردم می توانند موارد خلاف را به ادارات ثبت احوال اعلام کنند. وی خاطر نشان کرد: متقاضیان دریافت کارت هوشمند ملی می توانند برای دریافت این کارت به ادارات پست، ثبت احوال و دفاتر پیشخوان در سراسر کشور مراجعه کنند. صدور کارت هوشمند ملی به عنوان کلید ورود به دولت الکترونیک که موجب توزیع عادلانه فرصت‌ها، کاهش بسیاری از هزینه‌های دولت و مردم خواهد شد، از سال 1391 آغاز شده است و بر اساس هدف گذاری، قرار بود این کارت تا پایان سال 1397 برای تمام واجدان شرایط صادر شود. همچنین کارت هوشمند ملی مهمترین کارت هویتی است که افراد باید برای دریافت آن خود به مراکز اعلام شده مراجعه کنند زیرا اثر انگشت آنها به منظور احراز هویت اخذ می‌شود. همچنین در این کارت‌ها امضای الکترونیکی نیز درنظرگرفته شده است که باید توسط خود افراد ثبت شود. حدود 64 میلیون نفر بالای 15 سال در کشور واجد دریافت کارت هوشمند ملی هستند. اجتمام*2181*1834
      
      