{"onTitr":"","titr":" کانال زهکش قزوین کانون انتشار ریزگردها در البرز","describe":" کرج-ایرنا- مدیرکل حفاظت محیط زیست استان البرز گفت که ایجاد کانال زهکشی  توسط استان قزوین، تهدید زیست محیطی و کانون انتشار ریزگردها  در البرز شده است.", "text":"به گزارش ایرنا، فردین حکیمی عصر چهارشنبه در جمع خبرنگاران افزود: این کانال چند سال پیش توسط یکی از دستگاه های اجرایی با هدف خارج کردن نمک و شوری از دل خاک بین استان های البرز و قزوین احداث شد.وی با بیان اینکه  30 کیلومتر از این کانال در شهرستان نظرآباد استان البرز و دشت صالحیه این شهرستان واقع شده، گفت: با احداث این کانال نه تنها شوری خاک کمتر نشده بلکه سبب بیشتر شدن آن  شده است.حکیمی اظهارداشت: اجرای این پروژه نیز سبب  خروج آب های زیرزمینی و روان آب ها که می توانست کمک موثری به احیای تالاب صالحیه کند، شده است.مدیرکل حفاظت محیط زیست البرز بیان داشت: ساخت این کانال اکنون تهدید جدی زیست محیطی  برای البرز و کانونی برای انتشار ذرات نمک است و اکنون شاهد انتشار گرد و غبار از این منطقه هستیم که نه تنها البرز بلکه استان های همجوار مانند تهران را نیز تحت تاثیر قرار می دهد.وی ادامه داد: با این وجود اگر درآینده نه چندان دور تالاب صالحیه احیاء نشود، شاهد انتشار ذرات نمک از این دشت خواهیم بود که عواقب زیانباری را برای سلامت مردم دارد.**تالاب صالحیه ظرفیتی ارزشمند برای منطقه  مدیرکل حفاظت محیط زیست البرز یکی دیگر ازعوامل بروز گرد و غبار در استان را خشک شدن تالاب صالحیه دانست و بیان داشت: از سال 94 به دنبال احیای این تالاب بودیم که در سال جاری با پیگیری های صورت گرفته توانستیم در چند نوبت حق آبه ای از رودخانه کردان بگیریم ضمن اینکه بارندگی های فصل بهار نتیجه ای خوب به همراه داشت.وی افزود: نتیجه این اقدامات و همچنین بارندگی ها، موجب پرآب شدن تالاب صالحیه  به عنوان زیستگاهی بسیار مناسب برای 90 گونه پرنده آبزی و کنارآبزی شد لیکن این تالاب در ماه های مرداد و شهریورامسال به طور کامل خشک شد.مدیرکل حفاظت محیط زیست البرز بیان داشت: با احیای این تالاب افزون بر بازگشت گونه های جانوری و آبزی ، فرصت گردشگری درمنطقه به وجود می آید. حکیمی گفت: برای احیای تالاب فصلی صالحیه اقدامات مناسبی توسط جهاد کشاورزی و منابع طبیعی همچون لایروبی کانال و بوته کاری در دشت صالحیه انجام شده است. وی اضافه کرد: به محض آبگیری این تالاب فهرست پرندگان موجود در استان از 120 گونه به 210 گونه می رسد و اگر پوشش گیاهی منطقه تقویت و تالاب آبگیری شود خطر انتشار ریزگرد را نخواهیم داشت.مدیرکل حفاظت محیط زیست البرز اظهار داشت: کانال احداثی استان قزوین حتی سبب آسیب جدی به تالاب الله آباد این استان شده است که وضعیتی به مراتب نامناسب تر از تالاب صالحیه دارد و نتیجه خشک شدن تالاب الله آباد  نیز تهدید زیست محیطی برای کل منطقه  است.حکیمی بیان داشت: دشت صالحیه  نظرآباد 31 هزار هکتار پهنه دشتی و نمکی دارد که 2 هزار هکتار آن زیر پوشش آبگیری قرار می گیرد واحیای  حریم بستر این تالاب جزو وظایف آب منطقه ای البرز است که روی آن کار می کند.  وی گفت: تبدیل تالاب فصلی صالحیه به تالاب دائمی نیازمند مطالعات علمی و برنامه اجرایی است ضمن آنکه استفادهاز پساب تصفیه شده مسکن مهر نظرآباد به عنوان منبع آبی پایدار و به دور آلودگی برای احیای صالحیه ضروری است.حکیمی افزود: احیای تالاب صالحیه به عنوان یک طرح مشترک با همکاری استان قزوین در دست اقدام است و علاوه برتامین حق آبه زیست محیطی ، تقویت پوشش گیاهی دشت صالحیه در دست اقدام است.مدیرکل حفاظت محیط زیست البرز اظهار داشت:  طرح بوته کاری 35 هکتار از اراضی حاشیه تالاب صالحیه انجام شده علاوه بر اینکه اداره کل منابع طبیعی البرز نیز چهار هزار هکتار نهالکاری و بوته کاری کرده است .وی ادامه داد: همچنین تثبیت مرز تالاب و کمربند سبز به طول  هفت کیلومتر و 13 کیلومتر لایروبی کانال خاکی منتهی به تالاب انجام شده است.  **شترهای سرگردان وچرای دام ها تهدیدی دیگر برای ایجاد گرد و غبار  مدیرکل حفاظت محیط زیست استان البرز یکی دیگر از عوامل پدید آورنده گرد و غبار و همچنین از بین برنده پوشش گیاهی دشت صالحیه را وجود شترهای سرگردان و چرای دام ها دانست و گفت: به تازگی اداره کل منابع طبیعی البرز اقدام به جمع آوری تعداد زیادی از این شترها کرده است.وی یکی دیگر از عوامل بروز گرد و غبار را فعالیت بیش از حد و غیرمجاز معادن شن و ماسه عنوان کرد و افزود: تردد کامیون ها در جاده های خاکی درمحدوده این معادن نیز از آلاینده ها است.**طاعون نشخوارکنندگان کوچک تحت کنترل است  حکیمی با اشاره به بروز طاعون نشخوارکنندگان کوچک در منطقه شکار ممنوع طالقان، بیان داشت: به محض مشاهده و مثبت بودن آزمایش لاشه ها، تیم واکنش سریع با حضور 15 کارشناس  در محل حضور یافت.  وی افزود: با تشکیل این تیم برنامه مقابله با شیوع بیماری تهیه شد که نتیجه آن کنترل این بیماری در منطقه و تلفات بسیار پایین این بیماری نسبت به سال 94 است.  وی اضافه کرد: در سال جاری فقط شاهد تلفات 17 راس از حیات وحش در اثر بیماری طاعون نشخوارکنندگان کوچک بوده ایم.   سال 1394 در پی شیوع بیماری طاعون نشخوارکنندگان کوچک در مناطق شکار ممنوع طالقان و آزادبر بیش از 300 راس کل و بز وحشی تلف شدند.6156/ 6155            "}