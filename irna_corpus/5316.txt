{"onTitr":" استاد دانشگاه شهید چمران اهواز:    ","titr":" گردشگری فقرزدا با ساخت هتل در خوزستان محقق نمی شود","describe":" اهواز – ایرنا – استاد دانشگاه شهید چمران اهواز گفت: سرمایه گذاری در حوزه ساخت هتل به رونق گردشگری فقرزدا در مناطق روستایی استان کمکی نمی کند.", "text":"به گزارش ایرنا، سید مرتضی افقه روز یک شنبه در نشست هم اندیشی ' تاثیرات توسعه صنعت گردشگری بر رشد اقتصادی' ، عنوان کرد: برخی از جوانان خوزستانی اینکه یک کسب و کار موفق را راه اندازی کنند در ذهن ندارند و به دنبال این هستند تا در صنایع دولتی مانند نفت و فولاد مشغول به کار شوند.وی با تاکید بر اینکه این روحیه در استان های شمالی و مرکزی کشور کمتر دیده می شود، افزود: جوانان خوزستانی به شکلی بزرگ نشده اند تا به سمت ایجاد اشتغال هایی با محوریت گردشگری بروند و این موضوع ناشی از سایه سنگین شرکت های بزرگ بر سایر فعالیت ها است.معاون سابق سیاسی و امنیتی استانداری خوزستان در دولت اصلاحات یادآور شد: این صنایع فقط بخشی از نیازهای ما را برای اشتغال حل کرده اند ولی از شرکت هایی به این بزرگی انتظارات بیشتری می رود تا در حوزه اقتصاد و توانمندسازی مردم فعالیت کنند.وی گفت: برای مثال از شرکت نفت انتظار می رود که کالاهای مورد نیاز خود را در داخل تامین کند و گردش مالی خود را به داخل استان منتقل کنند.افقه ادامه داد: در حوزه گردشگری شرکت نفت کارکنان خود را به مناطقی خارج از استان هدایت می کند در صورتی که خوزستان این ظرفیت را دارد که به کارکنان این مجموعه سرویس دهد.این کارشناس حوزه اقتصادی با تاکید بر اینکه گردشگری در خوزستان می تواند فقرزدا باشد، گفت: مدیریت کلان استان باید با اختیاراتی که دارد اینگونه صنایع را مجبور به استفاده از ظرفیت های گردشگری موجود کند.این استاد دانشگاه شهید چمران اهواز یادآورشد: تعطیلات زمستانه مدارس نیز می تواند صنعت گردشگری کشور و بخصوص استان خوزستان را متحول کند و در این زمینه باید برنامه ریزی های کارشناسی و علمی انجام شود.وی گردشگری را نوعی کالای لوکس دانست و گفت: افراد ثروتمند و طبقه متوسط جامعه به گردشگری روی می آورند و این رویکرد می تواند در زمینه فقرزدایی موثر باشد.افقه ادامه داد: مناطق گردشگری موجود در استان خوزستان عموما فقیر نشین هستند و می توان با اقدامات کارشناسی چهره فقر در این مناطق را از بین برد.معاون سابق سیاسی امنیتی استانداری خوزستان در دولت اصلاحات، افزود: اروپایی ها با 600 سال تمدن از ظرفیت های گردشگری خود به خوبی استفاده کرده اند اما در کشور و استان با وجود تمدن چندین هزار ساله نتوانسته ایم فضای مناسبی را برای ورود و حضور گردشگر فراهم کنیم.این استاد دانشگاه خاطرنشان کرد: دولت باید از صنعت گردشگری بیش از گذشته حمایت کند تا آژانس های مسافرتی به توانمندی های بیشتری دست پیدا کنند.وی ادامه داد: فعالان گردشگری باید به اهالی روستاها تورگردی را آموزش دهند تا با جذب توریست به فرصت های شغلی پایدار دست پیدا کنیم.افقه با اشاره به اینکه جذب سرمایه گذار و ساخت هتل عملا کمکی به فقرزدایی در مناطق گردشگری نمی کند، گفت: سرمایه گذار با ساخت پروژه های مدنظر خود فرصت های شغلی به وجود آمده را از افراد غیربومی پر می کند و چرخش مالی را از دست مردم خارج خواهد کرد و برای اهالی منفعتی نخواهد داشت.وی گفت: ساخت هتل در مناطق گردشگری چرخش مالی را از استان خارج می کند و مردم در این حوزه بی بهره خواهند بود.این استاد دانشگاه ادامه داد: مردم می توانند با کمک دولت سوئیت های مناسبی را ایجاد کنند تا گردشگران بجای هتل در اینگونه واحدها ساکن شوند و در این صورت گردشگری فقرزدا شکل می گیرد.**خوزستان ایستگاه مسافرتیرئیس اتاق بازرگانی اهواز نیز در ادامه این نشست با اشاره به حوزه توریست درمانی در صنعت گردشگری اشاره کرد و گفت: خوزستان به خاطر همجواری با کشور عراق می تواند در این زمینه ظرفیت سازی کند.شهلا عموری افزود: متاسفانه اغلب مسافران عراقی برای انجام مراحل درمانی بخاطر عدم معرفی استان به شهرهای مشهد، تهران و شیراز مراجعه می کنند و خوزستان تبدیل به یک ایستگاه مسافرتی شده است.وی با اشاره به اینکه 10 درصد از اشتغال جهان را گردشگری تشکیل می دهد، گفت: اتاق بازرگانی آمادگی دارد از فعالان این حوزه حمایت های جدی داشته باشد.رئیس اتاق بازرگانی اهواز با انتقاد از عملکرد اداره کل میراث فرهنگی، گردشگری و صنایع دستی استان، بیان داشت: بارها از این اداره کل خواسته شده تا برای معرفی استان به کشورهای حوزه خلیج فارس برنامه های خود را ارائه کند اما هر بار که پیگیری می کنیم با این جواب که هنوز بسته معرفی استان در دست چاپ است روبه رو می شویم.گفتنی است، در این نشست فعالان حوزه گردشگری خواستار حمایت دولت از تورهای گردشگری شدند.  7148/6002            "}