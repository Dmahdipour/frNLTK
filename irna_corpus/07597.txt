{"onTitr":" فرماندهی انتظامی::    ","titr":" آمار سرقت در لرستان 16درصد کاهش یافت","describe":" خرم آباد - ایرنا - فرمانده انتظامی لرستان گفت: آمار سرقت در 6ماهه نخست امسال نسبت به مدت مشابه سال گذشته 16 درصد کاهش یافت.", "text":"به گزارش ایرنا سردار حاجی محمد مهدیان نسب روز شنبه در صبحگاه مشترک نیروهای مسلح لرستان به مناسبت هفته ناجا در ستاد فرماندهی انتظامی لرستان اظهار داشت: در 6ماهه نخست امسال تعداد کشته شده ها در تصادفات جاده ای استان نسبت به سال گذشته 14درصد کاهش داشته است. وی با بیان اینکه 59 انبار احتکار امسال در استان کشف شد گفت: کشف کالای قاچاق در استان 49درصد افزایش داشته است و لرستان در برخورد با قاچاق کالا از استان های برتر می باشد.سردار مهدیان نسب ادامه داد: لرستان یکی از استان هایی بود که قاچاق کالا در محورهای ارتباطی آن شدت داشت اما اکنون با همیاری دیگر دستگاه های مربوط توانسته ایم آن را کنترل کنیم.وی به دستگیری 12 نفر در موضوع اخلال در تردد کامیونداران اشاره کرد و افزود: جاده های لرستان از امن ترین جاده ای کشور بوده و هیچگونه ناامنی در جاده ها وجود ندارد و نیروهای امنیتی جاده ها را کنترل می کنند. فرمانده انتظامی لرستان اضافه کرد: در 6ماهه نخست امسال 40 باند و سه شبکه متلاشی توزیع مواد مخدر متلاشی و یکهزارو 494 خرده فروش دستگیر شد.وی با اشاره به اینکه کشفیات با رویکرد مبارزه با خرده فروشان صورت می گیرد افزود: امسال هشت هزارو 198 معتاد جمع آوری و به مراکز نگهداری ماده 15 و 16 معرفی شد.سردار مهدیان نسب ادامه داد:50نقطه آلوده در استان شناسایی شد که 21 نقطه آن در خرم آباد است و در این راستا قرارگاه جهادی کاهش آسیب اجتماعی تشکیل شده است.13 تا 19مهر به عنوان هفته نیروی انتظامی نامگذاری شده است.3210/6060            "}