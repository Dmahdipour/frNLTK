{"onTitr":"","titr":" تنها 30 درصد عشایر سمیرم کوچ کردند","describe":" اصفهان - ایرنا - سرپرست اداره امور عشایر سمیرم گفت: تداوم خشکسالی در قشلاق سبب شده  تنها 30 درصد از عشایر مستقر در این شهرستان در فصل کوچ پاییزه راهی مناطق و شهرهای گرمسیری جنوب کشور شوند.", "text":"علی اکبر نادری روز چهارشنبه در گفت و گو با خبرنگار ایرنا افزود: این تعداد عشایر کوچنده مربوط به مناطق مرکزی سمیرم از جمله 'چالقفا ' و ' پشمکان ' هستند.وی با اشاره به تداوم خشکسالی بویژه در مناطق گرمسیری کشور افزود: این وضعیت باعث شده است تا عشایر در سال های اخیر زودتر از تقویم قانونی کوچ بهاره وارد ییلاق شوند و دیرتر از موعد کوچ پاییزه (31 شهریور) به قشلاق کوچ کنند.به گفته وی، برخی از خانوارهای عشایر، باغدار و کشاورزند که برای برداشت محصول تا زمان اتمام کار در ییلاق می مانند و سپس کوچ می کنند.وی خاطرنشان کرد: تعدادی از خانوارها نیز با توجه به محصول برداشت شده سیب درختی، برای اجاره علوفه باغ ها و مصرف آنها توسط دام هایشان در منطقه مانده اند تا بعد از چرای علوفه ها کوچ کنند.نادری با بیان اینکه وضعیت هوا و پوشش گیاهی مناطق و استان های جنوب کشور نیز مساعد نیست، اظهار داشت: درخواست بیشتر عشایر ماندن در ییلاق تا انتهای مهر ماه جاری است تا شاید شرایط قشلاق بهتر شود. سرپرست اداره منابع طبیعی و آبخیزداری سمیرم نیز در این پیوند به خبرنگار ایرنا گفت: امسال ورود عشایر به ییلاق در ابتدای اردیبهشت، اقدامی بی سابقه، غیرقانونی و تخلف بود و اکنون نیز کوچ پاییزه قشلاق را به تعویق انداخته اند.عزت الله مرادی افزود: ورود و خروج زودهنگام و دیرهنگام بویژه با احتمال بارندگی های پیش رو و سردی هوا، علاوه بر نابودی و تخریب طبیعت، مشکلاتی را نیز برای سایر سازمان ها بویژه هلال احمر و ستاد مدیریت بحران ایجاد می کند.وی گفت: این ورود و خروج های خارج از موعد تقویم کوچ بویژه با ناپایداری شرایط جوی، بیشترین ضرر را به خود عشایر و دامهایشان وارد می کند کما اینکه تنها در بهار امسال حدود یکهزار راس دام آنها بر اثر سرما تلف شدند.این مسئول از عشایر خواست با توجه به سردتر شدن لحظه به لحظه هوای منطقه سمیرم و برای رعایت زمان قانونی تقویم کوچ، هرچه زودتر اقدام به ترک مناطق عشایری استقرارشان به سمت قشلاق کنند.استان اصفهان دارای 9 هزار و 605 خانوار عشایری است.عشایر کوچرو اصفهان شامل ایلات قشقایی و بختیاری، بیش از 6 ماه از سال را در شهرستان ییلاقی و کوهستانی سمیرم و مناطق جنوب و جنوب غربی این استان زندگی می کنند. عشایر سمیرم حدود 750 هزار دام وارد این منطقه می کنند که بیش از نیمی از آنها مازاد بر پروانه چرا و وسعت مراتع و پوشش گیاهی منطقه است.شهرستان سمیرم با قرار گرفتن در جوار زاگرس میانی و ارتفاعات دنا، با افزون بر یکصد هزار جمعیت نفر عشایری و ثابت در 160 کیلومتری جنوب اصفهان و 164 کیلومتری شمال یاسوج واقع شده است.7147/ 6022            "}