{"onTitr":"","titr":" ظرفیت های اقتصادی سوریه برای تجار ایرانی","describe":" دمشق- ایرنا- سرمایه گذاران بخش خصوصی ایران با آرامشی که پس از جنگ حدود هشت ساله در سوریه به وجود آمده با سفر به این کشور در حال شکل دادن روابط اقتصادی خود با تجار سوری هستند.", "text":"به گزارش ایرنا، سرمایه گذاران بخش خصوصی ایران که در چهارمین نمایشگاه بازسازی سوریه 10 تا 14 مهر ماه شرکت کردند پس از آن دو شب قبل (شنبه) با تجار و بازرگانان سوری نشست های دو جانبه در زمینه گسترش فعالیت های اقتصادی برگزار کردند. این نشست ها مقدمه ای برای آغاز فعالیت های اقتصادی بخش خصوصی ایران و سوریه است که چگونگی گسترش تبادلات تجاری دو کشور را در آن بررسی کردند. فعالان اقتصادی ایرانی و سوری در این نشست ضمن آشنایی با یکدیگر در زمینه نیازهای کشورهای خود به ویژه صادرات و واردات اقلام مورد نیاز تبادل نظر کردند. بخش عمده ای از این گفت و گوی های دو طرف، در زمینه بانکداری، گمرگ و چگونگی تبادلات مالی بود که بخشی از آن ارتباط با دولت های ایران و سوریه دارد. سرمایه گذاران ایرانی در ادامه نیز با صنعتگران و بازرگانان اتاق بازرگانی و سازمان عمومی مناطق آزاد در سوریه نشست برگزار کردند. این نشست برای همکاری اقتصادی و سرمایه گذاری بین بازرگانان سوریه و ایران برای ایجاد مشارکت های مولد و تجاری در تمام بخش ها به ویژه ترغیب تجار ایرانی در امر ساخت و ساز در بازسازی سوریه انجام شد. تجار سوری هم در این نشست از شرکت های ایرانی خواستند تا مشارکت فعالی برای بازسازی کارخانجات، واحدهای مسکونی و موسسات تخریب شده توسط تروریست ها در سوریه داشته باشند. این فرصت به وجود آمده برای سرمایه گذاران ایرانی نشان می دهد، سوریه خواهان مشارکت ایران در امر بازسازی است و باید از این فرصت قبل از حضور دیگر رقبا بهره مند شویم. **مهیا بودن سرمایه گذاری تجار ایرانی در سوریه فهد درویش، رئیس کمیته عالی سرمایه گذاران در مناطق آزاد سوریه گفت: چشم انداز سرمایه گذاری برای فعالیت های اقتصادی ایران در این کشور مهیا است. وی اظهار داشت که گسترش روابط اقتصادی تهران و دمشق سبب افزایش حجم تولید ناخالص داخلی، افزایش درآمد ملی و سهولت حمل کالا بین ایران و سوریه می شود. رئیس کمیته عالی سرمایه گذاران در مناطق آزاد سوریه تصریح کرد: تجار و بازرگانان سوریه تمایل زیادی برای سرمایه گذاری ایران در این کشور و بلعکس دارند که قرار است به زودی هیاتی از سرمایه گذاران سوری به تهران سفر کنند. نشست مشترک بازرگانان ایرانی و سوری در روزهای آینده نیز در تهران برای آشنایی با فرصت های سرمایه گذاری میان دو کشور و تبادل تجربیات و حل و فصل مشکلات موجود برگزار می شود. **مشکل بانکداری برای سرمایه گذاران ایرانی 'محمود اشتری' مدیر عامل شرکت بازرگانی همراهان پیشرو تجارت هم در خصوص همکاری های سرمایه گذاری با سوری ها گفت: سرمایه گذاران ایرانی برای فعالیت در سوریه با مشکل جابجایی پول مواجه هستند. وی اظهار داشت: قبل از جنگ در سوریه ارتباط بانکی میان تهران و دمشق برقرار بود و تجار و بازرگانان در این زمینه مشکلی نداشتند که امیدواریم به زودی شعبه ای از بانک های ایرانی در این کشور دایر شود تا سرمایه گذاران پول های خود را جابجا کنند. این سرمایه گذار ایرانی تصریح کرد: تجار ایران و سوریه قراردادهایی در زمینه واردات و صادرات کالا منعقد کردند که هنوز مشکلاتی برای خروج و ورود آن وجود دارد.وی با اشاره به نیاز داشتن بانک اطلاعاتی در خصوص سرمایه گذاری در سوریه گفت: تجار ایرانی باید از بازار این کشور اطلاعات کاملی داشته باشد که چنین خواسته ای نیازمند وجود بانک اطلاعاتی است.وی تصریح کرد: این بانک اطلاعاتی کمک می کند تا سرمایه گذاران ایرانی بتوانند در چه زمینه ای فعالیت کنند. این تاجر ایرانی تصریح کرد: برخی تجار و بازرگانان بزرگ ایرانی برای سرمایه گذاری در سوریه به بهانه نا امنی ورود نکردند که این امر نیازمند اطلاع رسانی از اوضاع خوب کنونی این کشور است. **تلاش تجار و بازگانان ایرانی و سوری در بخش اقتصادی رئیس اتاق صنایع دمشق هم در نشست تجار و بازگانان ایران و سوریه گفت: روابط میان تهران و دمشق از گذشته وجود داشته و تجار و بازرگانان دو کشور باید در زمینه های اقتصادی نیز تلاش کنند. سامر الدبس هدف از برگزاری این نشست را تحقق بیشتر سطح همکاری اقتصادی و سرمایه گذاری سوریه و ایران دانست و ادامه داد: هماهنگی میان بازرگانان دو کشور و ایجاد شرکت های تولیدی و تجاری در همه بخش ها امری ضروری است. وی توضیح داد: شرکت های ایرانی از ظرفیت بالایی برخوردارند که باید این شرکت ها در زمینه بازسازی سوریه نیز مشارکت کنند. الدبس افزود: نشست مشترک بازرگانان ایرانی و سوری در روزهای آینده نیز در تهران برای آشنایی با فرصت های سرمایه گذاری میان دو کشور و تبادل تجربیات و حل و فصل مشکلات موجود برگزار می شود. ** نقش مهم ایران در بازسازی سوریه تامر یاغی مسئول برنامه بازسازی سوریه وابسته به نخست وزیری این کشور نیز گفت: دمشق به نقش ایران در امر بازسازی چشم دوخته زیرا تهران هم پیمان ما در نبرد با تروریسم از ابتدای جنگ حدود 8 ساله بوده است. وی به حضور 270 شرکت خارجی از 29 کشور جهان در شهرک نمایشگاهی دمشق اشاره کرد و افزود: اگر چه در این رویداد شرکت های ایرانی حضور فعال داشتند اما نسبت به سال گذشته کاهش را نشان می دهند که بی شک به خاطر تحریم آمریکا است. وی ادامه داد: این میزان حضور شرکت های ایرانی نمی تواند مقیاس واقعی باشد، زیرا جمهوری اسلامی نقش مهمی در بازسازی سوریه خواهد داشت. مسئول برنامه بازسازی سوریه افزود: حضور انبوه شرکت کنندگان از شرق و غرب دنیا در نمایشگاه دمشق ناشی از برقراری امنیت به دلیل پیروزی های ارتش و نیروهای همپیمان بوده است. یاغی تصریح کرد: شرکت های ایرانی بر اساس دعوت رسمی از طریق سفارت جمهوری اسلامی ایران در نمایشگاه دمشق حضور داشتند و تهران می تواند نقش مهمی در بازسازی سوریه داشته باشد. **سوریه نیازمند سرمایه گذاری ایران در بخش صنایع سفیر جمهوری اسلامی ایران در دمشق هم گفت: برای بخش خصوصی ایران در سوریه به دلیل روابط دوستانه و قوی میان دو کشور فرصت های زیادی در زمینه سرمایه گذاری در صنایع، معادن و ذخایر ارزشمند در این کشور وجود دارد. جواد ترکابادی تاکید کرد، نمایشگاه بازسازی سوریه فرصتی دیگر برای حضور شرکت های ایرانی بود تا در این تجمع بین المللی تاثیر گذار باشند. وی ادامه داد : البته بازسازی سوریه طرح عظیمی است که فرصت های بسیار زیادی برای حضور شرکت ها و بدنه های فعال اقتصادی جمهوری اسلامی ایران ایجاد می کند. سفیر ایران در دمشق با اشاره به روابط خوب ایران و سوریه، افزود: روابط بسیار خوب و روانی میان دو کشور وجود دارد و باید همکاری های فی مابین به ویژه روابط اقتصادی تقویت شود. ترکابادی تصریح کرد: پیوندهایی بین ملت های سوریه و ایران وجود دارد و باید این امکان فراهم شود تا فعالیت ها در راستای تحکیم و تقویت مبانی اقتصادی، بیشتر فراهم شود. وی اظهار داشت: تعداد شرکت های ایرانی شرکت کننده در نمایشگاه بازسازی سوریه قابل قبول بود، اما انتظار بیشتری برای حضور حداکثری تجار و بازرگانان ایرانی در این کشور وجود دارد. روابط سیاسی و فرهنگی میان ایران و سوریه در چهار دهه اخیر بر اساس منافع و مصالح مشترک بوده است ولی این روابط در زمینه اقتصادی تاکنون همپای روابط سیاسی و فرهنگی نبوده تا دو طرف بتوانند در همه ابعاد به اهداف مورد نظر دست یابند. یکی از دلایلی که تاکنون ایران و سوریه نتوانستند به اهداف مشترک اقتصادی دست پیدا کنند، بحران حدود هشت ساله جنگ علیه سوریه بود که هم اینک بعد از پسابحران و تحولات جدید به دلیل روابط خوب سیاسی بین دو کشور در حال شکل گیری است. سوریه هم اینک در آستانه پیروزی کامل بر تروریسم است و همین امر سبب شده تا این کشور مرحله جدیدی را آغاز کند که نیازمند بازسازی است و شرکت های ایرانی می توانند با توانمندی بالایی که دارند در این زمینه نقش آفرین باشند. اکنون شرکت های خارجی به دنبال عادی شدن تدریجی شرایط و اوضاع در سوریه و شکست سنگین تروریست ها در صدد از سرگیری مناسبات با دمشق برای اجرای طرح های اقتصادی و سرمایه گذاری در این کشور هستند و در این میان ایران که نقش برجسته ای در حل بحران سوریه داشته با توجه به تاکیدات مقام های عالی رتبه سوری باید از روابط خوب خود با دمشق در شرایط کنونی برای بازسازی این کشور استفاده کند. امیدواریم در آینده نیز با همت و تلاش دست اندرکاران ایران و سوریه مشکلات پیش روی تجار و بازرگانان به ویژه در موضع بانکداری، شناسایی ظرفیت های موجود در کشور و واردات و صادرات آسان کالاها انجام شود. تهران و دمشق برای حرکت در مسیر توسعه اقتصادی بلند مدت و ماندگار تفاهم نامه راهبردی جدیدی را امضا می کنند. تفاهم نامه مزبور بین دولت جمهوری اسلامی ایران و جمهوری عربی سوریه بر اساس مسایل تجاری، بازرگانی، صنعتی و حمل و نقل در حال تنظیم است و با توجه به همه جانبه بودن موجب رشد و بالندگی دو طرف خواهد شد. همکاری های بانکی و گمرگی در مذاکرات چند ماه گذشته هیات ایرانی و سوری بیشتر از هر موضوعی مدنظر قرار دارد تا تهران و دمشق بتوانند قوانین را به نحوی تنظیم کنند که سبب افزایش تجارت میان دو کشور شود. در پایان نشست عالی کمیسیون مشترک دو کشور در سطح نخست وزیر سوریه و معاون اول رئیس جمهوری ایران قرار است ضمن امضای اسناد قراردادهای مزبور، یک سند راهبردی بین دو کشور در تمام زمینه های اقتصادی و فرهنگی امضا شود. با امضای این توافق نامه قطعا تمامی مشکلات سرمایه گذاران ایران و سوریه در تمام ابعاد اقتصادی به زودی حل می شود. گزارش از حسینعلی راشکیخاورم*8005*1436*            "}