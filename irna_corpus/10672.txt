{"onTitr":" با حضور سفیران نروژ و سوئد در ایران،    ","titr":" مجتمع فرهنگی مبارک آباد قم برای اتباع خارجی گشایش یافت","describe":" قم - ایرنا - آیین گشایش مجتمع فرهنگی مبارک آباد بخش مرکزی قم، با سرمایه گذاری و مشارکت وزارت کشور، کمیسیون اروپا، وزارت خارجه و سازمان امور پناهندگی نروژ و با حضور سفیران سوئد و نروژ و جمعی از مسئولان استان روز سه شنبه برگزار شد.", "text":"به گزارش ایرنا، « لارس نوردروم » سفیر نروژ در ایران دراین مراسم گفت: افتخار می کنیم که به کمک به ایران برای خدمات رسانی به اتباع و پناهندگان خارجی کمک می کنیم و موفقیت در این زمینه نیازمند مشارکت نهادهای بین المللی و مسئولان ملی، محلی و مردم است. خانم «هلنا سانگلند» سفیر سوئد درایران نیز دراین آیین، هم با تقدیر از همبستگی جمهوری اسلامی با اتباع خارجی از جمله اتباع کشور افغانستان، بر آمادگی کشورش برای استمرار کمک ها و حمایت های لازم برای کاهش بحران های انسانی در کشورهای گوناگون تاکید کرد. همچنین رئیس سازمان پناهندگی نروژ (NRC) در این مراسم، با تشکر از دولت جمهوری اسلامی ایران به خاطر حمایت و پشتیبانی از اتباع خارجی گفت: از تمام کسانی که در ساخت مجتمع فرهنگی مبارک آباد تلاش کرده اند، سپاسگزاری می کنیم. «الویه وندی» از حمایت مسئولان استان قم و سفرای سوئد و نروژ، دراحداث این مجموعه تقدیر و تشکر و بیان کرد: با کمک مسئولان سازمان نهضت سوادآموزی توانسته ایم در این استان با بی سوادی مبارزه کنیم که این هدف مشترک ما با دولت ایران است. وی اظهار کرد: همچنین با همکاری سازمان فنی و حرفه ای ایران توانسته ایم با برگزاری کلاس های فنی و حرفه ای، در مهارت آموزی و توانمندسازی افراد گام های خوبی برداریم و باید کوشش کنیم این تلاش ماندگار شود. ** مدیرکل امور اتباع و مهاجرین خارجی استانداری قم نیز در این آیین، با تقدیر از حضور سفیران کشورهای نروژ و سوئد و نمایندگان سفارتخانه های اتریش، دانمارک، سوییس و بریتانیا در این مراسم گفت: در یک سال گذشته برای ساخت این مجموعه زحمات زیادی کشیده شده است. مهدی رمضان پناهی تصریح کرد: ساخت این مجموعه یکی ازاقدام های دولت جمهوری اسلامی ایران درسراسر کشور، در انجام فعالیت های فرهنگی به ویژه درخصوص اتباع از جمله اتباع افغان که درصد بیشتری از این جمعیت را شامل می شود، است. وی با اشاره به برگزاری کارگاه های آموزشی در زمینه های گوناگون برای دانشجویان کشور افغانستان که در قم مشغول تحصیل هستند، گفت: امسال سعی می کنیم با استفاده از این افراد، برگزاری همین کارگاه ها را در این مجتمع داشته باشیم. وی خاطرنشان کرد: برای بانوان اتباع خارجی نیز کارگاه های آموزشی در این مکان برگزار می شود که بتوانند حرفه ای را بیاموزند و توانمند شوند. پناهی با اشاره به اضافه شدن حدود 2 هزار دانش آموز در بخش اتباع در سال جاری بیان کرد: برای پوشش این دانش آموزان نیازمند آماده سازی چند مدرسه هستیم و باید بتوانیم مدرسه هایی را در همین منطقه به چرخه آموزش اضافه کنیم. استان قم دارای یک شهرستان به همین نام و 5 بخش مرکزی، جعفریه، سلفچگان، کهک و خلجستان می باشد؛ شهر قنوات با 12 هزار تَن جمعیت و 287 هکتار مساحت در بخش مرکزی و در 10 کیلومتری شهر قم واقع شده و کار اصلی مردم این شهر کشاورزی و دامپروری است. بخش مرکزی قم با بیش از 7 هزار و 500 کیلومتر مربع دارای 2 دهستان مبارک آباد و قمرود است که جمعیتی حدود 35 هزار تن دارد و عمده درآمد مردم مبارک آباد از راه کشاورزی و دامداری است. 7406/ 6133/            "}