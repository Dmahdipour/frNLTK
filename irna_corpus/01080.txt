{"onTitr":"","titr":" 51 هزار نفر از موزه مردم شناسی قجر قزوین بازدید کردند","describe":" قزوین - ایرنا - رییس سازمان فرهنگی، اجتماعی و ورزشی شهرداری قزوین گفت: طی نیمه نخست امسال 51 هزار نفر از موزه مردم شناسی حمام قجر قزوین بازدید کرد.", "text":"محمد درافشانی روز پنجشنبه در گفت و گو با خبرنگار ایرنا افزود: این مکان که قبلا کاربری آن حمام بوده و با سرمایه گذاری شهرداری به موزه مردم شناسی تبدیل شده است، امروزه به یکی از جاذبه های مهم گردشگری شهر قزوین تبدیل شده است.وی یادآور شد: حمام تاریخی قجر قزوین در سال 1386 به موزه تبدیل شده و اقوام، آداب و رسوم و مشاغل مردم این دیار در آن به نمایش در آمده است. این موزه از سه بخش تالار اقوام، مشاغل و آئین ها تشکیل شده است که در قسمت سربینه زندگی اقوام ساکن قزوین مانند تات، مراغی، کرد، لر و ترک به معرض نمایش گذاشته و در تالار میاندر، آیین های سیزده بدر، پنجاه بدر و مراسم سوگواری امام حسین (ع) و در قسمت آخر نیز شش شغل حجامت، مکتبخانه داری، بارفروشی، آهنگری، تعزیه خوانی، دعانویسی و حلاجی در معرض دید بازدیدکنندگان قرار گرفته است.حمام قجر یکی از کهن ترین و بزرگترین گرمابه های قزوین است که در سال 1057 هجری قمری توسط امیرگونه خان از امیران شاه عباس صفوی در محله عبید زاکان فعلی این شهر بنام حمام شاهی ساخته شد و پس از مرمت هم اکنون به موزه مردم شناسی تبدیل شده است.3013            "}