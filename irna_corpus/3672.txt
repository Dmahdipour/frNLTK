{"onTitr":" به بهانه جشنواره منطقه‌ای مطبوعات در یزد؛    ","titr":" سهم کم یزد، کرمان و فارس از رسانه‌ها به نسبت جمعیت در کشور","describe":" یزد - ایرنا - چهارمین جشنواره منطقه‌ای مطبوعات محلی، سرپرستی‌های استانی، پایگاه‌های خبری و نمایندگی خبرگزاری‌ها (جایزه ویژه فرخی یزدی) اسفند 1397با رقابت  یزد، کرمان و فارس برگزار می‌شود که این سه استان به نسبت جمعیت در کشور رسانه‌های کمتری دارند.", "text":"به گزارش ایرنا، این جشنواره با همکاری خانه مطبوعات و اداره کل فرهنگ و ارشاد اسلامی یزد برگزار می شود و فعالان 758 رسانه دارای مجوز این سه استان با ارائه آثار در 10 بخش رقابت می‌کنند. جشنواره شامل سرمقاله و یادداشت، مقاله، عکس (گزارش تصویری و تک عکس در حوزه‌های مختلف مطبوعات)، طراحی و گرافیک (صفحه‌آرایی روزنامه‌ای و مجله‌ای)، گزارش، مصاحبه، خبر، تیتر و طنز (طنز تصویری یا کاریکاتور و مکتوب) است. بخش ویژه جشنواره درباره نقش شخصیت‌های یزد در شکل‌گیری انقلاب اسلامی، «فرخی یزدی، اخلاق رسانه‌ای، روزنامه‌نگاری مسئولانه و عملگرا»، مطبوعات و شهر جهانی، چالش‌های پیش روی جوانان، «شهروند آگاه، شهر آباد»، مصرف بهینه آب، رسانه و مسئولیت اجتماعی و ترویج ورزش برگزار می‌شود. آثار باید از اول فروردین 1396 تا 30 آبان 1397 در رسانه‌های دارای مجوز درج‌شده باشد. برگزاری چنین رویدادهایی علاوه بر آشنایی بیش‌ازپیش فعالان رسانه‌ها با یکدیگر، فرصتی است تا اهالی کار بلد و خبره رسانه که به تولید محتوای فاخر می‌پردازند مشخص و تجلیل شوند و انگیزه آنان برای کمک به کیفیت‌بخشی هرچه بهتر رسانه‌ها افزایش یابد. به‌طور میانگین و بر اساس اطلاعات مرکز آمار ایران و سامانه جامع رسانه‌های کشور، به ازای هر هشت هزار و 130 نفر در کشور یک رسانه دارای مجوز فعالیت دارد. این رسانه‌ها شامل نشریات چاپی، رسانه‌های برخط (خبرگزاری و پایگاه خبری) و رسانه‌های الکترونیک غیر برخط است. یزد، کرمان و فارس گستره وسیعی از مرکز و جنوب کشور را شامل می‌شود و 11.5 درصد جمعیت 80 میلیون نفری ایران را در خود جای‌ داده‌اند. اما بررسی تعداد رسانه‌های دارای مجوز در این مناطق نشان می‌دهد که این سه استان درمجموع سهمی کمتر از هشت درصد مجموع رسانه‌های دارای مجوز کشور را در اختیار دارند. از مجموع 9 هزار و 832 رسانه دارای مجوز ایران، 758 رسانه در کرمان، فارس و یزد فعالیت دارند که 7.7 درصد رسانه‌های دارای مجوز کشور را شامل می‌شود. همچنین از مجموع جمعیت ایران، 9 میلیون و 154 هزار و 525 نفر (حدود 11.5 درصد) در این سه استان زندگی می کنند. کرمان، فارس و یزد ازنظر تعداد رسانه‌های دارای مجوز به ترتیب در رتبه‌های پنجم، نهم و چهاردهم کشور قرار دارند. یزد از نظر تعداد رسانه‌های دارای مجوز به نسبت جمعیت وضعیت مطلوبت تری نسبت به کرمان و فارس دارد، که به ازای هر 6 هزار و 818 نفر ، یک رسانه در آن فعالیت دارد. این در حالی است در کرمان و فارس به ترتیب به ازای هر 9 هزار و 363 نفر و 19 هزار و 175 نفر یک رسانه دارای مجوز فعال است. در یزد با یک‌میلیون و 138 هزار و 533 نفر جمعیت، 167 رسانه  مجوز فعالیت دارد.از این تعداد ١١8 مجوز متعلق به نشریات چاپی، 31 مورد هم از آن رسانه‌های برخط (خبرگزاری و پایگاه خبری) و بقیه مربوط به رسانه‌های الکترونیک غیر برخط است. همچنین در کرمان با سه میلیون و 164 هزار و 718 نفر جمعیت، 338 رسانه مجوز فعالیت دارد که از این تعداد 252 مجوز متعلق به نشریات چاپی، 77 مورد متعلق به رسانه‌های برخط (خبرگزاری و پایگاه خبری) و بقیه هم مربوط به رسانه‌های الکترونیک غیر برخط است. در فارس با چهار میلیون و 851 هزار و 274 نفر جمعیت 253 رسانه مجوز دارد که از این تعداد 182 مورد متعلق به نشریات چاپی، 57 مجوز متعلق به رسانه‌های برخط (خبرگزاری و پایگاه خبری) و بقیه مربوط به رسانه‌های الکترونیک غیر برخط است. ازنظر نشریات چاپی در کشور ، کرمان پس از تهران، در رتبه دوم قرار دارد که نشان از جایگاه مطلوب مطبوعات در این استان است. عضو هیات مدیره خانه مطبوعات و دبیر اجرایی چهارمین جشنواره منطقه‌ای مطبوعات محلی، سرپرستی‌های استانی، پایگاه‌های خبری و نمایندگی خبرگزاری‌ها در یزد گفت: شرکت‌کنندگان باید آثار خود را در سایت جشنواره به آدرس www.pressfestival.ir بار گذاری کنند. سهیل شریعتمداری، مهلت ارسال آثار به جشنواره را 30 آبان 1397 اعلام کرد و افزود: دبیرخانه جشنواره در خانه مطبوعات به نشانی خیابان امام خمینی (ره)، کوچه برخوردار، بن‌بست هشتم واقع‌ است. وی ادامه داد: داوری آثار ارائه‌شده توسط استادان دفتر مطالعات و برنامه‌ریزی رسانه‌های وزارت فرهنگ و ارشاد اسلامی انجام می‌شود. وی اضافه کرد: علاقه‌مندان می‌توانند برای اطلاع از آخرین اخبار و اطلاعات جشنواره به تارنمای خانه مطبوعات به آدرس www.khanehmatbooat.ir مراجعه کنند. سه دوره قبلی جشنواره مطبوعات در یزد، طی سال‌های 1391تا 1393 برگزار و پس‌ ازآن متوقف شده بود. گزارش از سعید صادقی مقدم 7532/ 2047/            "}