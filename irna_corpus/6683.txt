{"onTitr":"","titr":" انتخابات عمومی بوسنی و هرزگوین فردا برگزار می شود","describe":" بلگراد-ایرنا- هشتمین انتخابات عمومی بوسنی وهرزگوین پس از استقلال این کشور در سال 1992 میلادی روز یکشنبه برگزار می شود.", "text":"به گزارش روز شنبه ایرنا، در این دوره از انتخابات سه عضو شورای ریاست جمهوری بوسنی و هرزگوین، 42 عضو مجلس نمایندگان مجمع پارلمانی بوسنی و هرزگوین که 28 نفر از فدراسیون بوسنی و هرزگوین و 14 نفر از جمهوری صربسکا هستند، انتخاب می شوند. همچنین برای مجلس نمایندگان فدراسیون بوسنی و هرزگوین 98 نماینده انتخاب می شوند. این انتخابات برای ثبات و صلح پایدار در این کشور و همچنین منطقه پس از جنگ خونین در سال های 1392 تا 1395 میلادی در بوسنی و هرزگوین و همچنین تمامی اروپا بسیار مهم است. به رغم پایان جنگ در 1995میلادی در بوسنی هنوز به طور کامل اختلافات بین بوشنیاک ها (مسلمانان)، صرب ها و کروات ها برطرف نشده و هر گونه جرقه ای در بوسنی و هرزگوین ممکن است عواقب سنگینی را به دنبال داشته باشد. به همین دلیل است که کشورهای منطقه به ویژه صربستان و کرواسی و ازطرف دیگر اتحادیه اروپا روند این انتخابات را دنبال می کنند. بر اساس اطلاعات کمیسیون انتخابات بوسنی وهرزگوین در مجموع 3 میلیون و 278 هزار و 908 نفر واجد شرایط می توانند دراین انتخابات رای دهند. در فدراسیون بوسنی و هرزگوین 2 میلیون و 92 هزار و 336 نفر و در جمهوری صرب ها یک میلیون و 260 هزار و 597 نفر صاحب رای هستند. برای سمت شورای ریاست جمهوری بوسنی و هرزگوین 15 نفر نامزد شده اند. 6 نامزد از بوشنیاک ها (مسلمانان)، 5 نامزد از کروات ها و 4 نفر از صرب ها. برای رقابت در انتخابات عمومی در بوسنی و هرزگوین در مجموع 72 حزب سیاسی و 39 نامزد مستقل ثبت نام کرده اند. بوسنی و هرزگوین در اول مارس 1992 از یوگسلاوی سابق اعلام استقلال کرد و در همین سال توسط سازمان ملل به عنوان کشوری مستقل به رسمیت شناخته شد. بوسنی و هرزگوین پس از جنگ های داخلی میان سه گروه نژادی بوسنیایی، صرب و کروات که سرانجام با دخالت سازمان ملل واستقرار نیروهای حافظ صلح پایان یافت، بر اساس پیمان صلح دیتون در سال 1995 میلادی به دو هویت سیاسی به نام جمهوری صرب ها و یک بخش مسلمان و کروات نشین به نام فدراسیون بوسنی و هرزگوین با 10 استان دست یافت. شبد**436**1590            "}