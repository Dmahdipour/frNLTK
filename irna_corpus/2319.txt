{"onTitr":"","titr":" 235 زندانی غیر عمد استان مرکزی آزاد شدند","describe":" اراک - ایرنا - مدیر نمایندگی ستاد دیه استان مرکزی گفت:  235 زندانی غیر عمد امسال با حمایت خیران از ندامتگاه های این استان آزاد شدند.", "text":"«محمدحسن حسین بیگی» روز چهارشنبه در گفت و گو با ایرنا، افزود: 228 نفر از این مددجویان جرایم غیرعمد مرد و هفت نفر  زن بودند. وی توضیح داد: مجموع دیه این زندانیان 174 میلیارد ریال بود که 11 میلیارد ریال از محل منابع ستاد دیه استان، 9 میلیارد ریال از محل منابع ستاد دیه کشور، 106 میلیارد ریال از محل گذشت شکات ، پنج میلیارد و 640 میلیون ریال از محل آورده مددجویان و مابقی از محل کمک های بیمه، صندوق تامین خسارت های بدنی، پذیرش اعسار و پرداخت تسهیلات تامین شده است. مدیر نمایندگی ستاد دیه استان مرکزی ادامه داد: 140 نفر از این مددجویان جرایم غیرعمد توسط ستاد دیه ، 70 نفر با کمک مستقیم خیران و با هماهنگی مراجع قضایی و روسای ندامتگاه ها و 25 نفر نیز با پرداخت نقدی سازمان زندان ها و اقدامات تامینی از محل کمک های مردمی فراخوان برنامه ماه عسل در ماه مبارک رمضان آزاد شده اند.وی اظهار داشت: آمار آزادی زندانیان غیر عمد امسال در مقایسه با مدت مشابه سال گذشته با آزادی 153 زندانی غیر عمد، حدود 65 درصد رشد داشته است. حسین بیگی گفت:  201 محکوم جرایم غیرعمد حوادث ترافیکی، دیه، مهریه ، نفقه و بدهی مالی غیر کلاهبرداری در زندان های استان به سر می برند. شماره حساب 0216268687001 و شماره کارت 6037991899858207 نزد بانک ملی ایران برای کمک های مردمی در آزادی زندانیان جرایم غیرعمد دایر است. 3017/6013/            "}