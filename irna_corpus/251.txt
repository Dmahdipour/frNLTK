به گزارش ایرنا 'لوکانگ' عصر جمعه در نشست خبری در پکن در پاسخ به اظهارات اخیر یکی از مقامات آمریکا مبنی بر «وضعیت منفی آزادی و حقوق بشر در چین» تاکید کرد آمریکا که خود دچار مشکلات جدی حقوق بشری است و از شورای حقوق بشر سازمان ملل خارج شده است حق ندارد وضعیت حقوق بشر دیگر کشورها را مورد نقد و ارزیابی قرار دهد.او در پاسخ به انتقاد مذکور آمریکا به دستاوردهای چین در زمینه حقوق بشر از جمله کاهش 700 میلیون نفر از جمعیت فقیر کشور، ایجاد فرصت شغلی برای 770 میلیون نفر، نظارت 800 میلیون مشترک اینترنت بر کار دولت، زندگی 200 میلیون نفر از پیروان مذاهب مختلف و وجود 140 مکان مذهبی در چین اشاره کرد.او همچنین تاکید کرد: نمی‎توان گفت یک کشور دارای بهترین وضعیت حقوق بشر در جهان است تنها می‎توان گفت که وضعیت یک کشور نسبت کشور دیگر بهتر یا بدتر است آزادی قطعی در هیچ جای دنیا وجود ندارد همه در کنار برخورداری از آزادی و حقوق بشر، باید به قانون اساسی و دیگر قوانین کشور خود احترام بگذارند حقوق بشر و آزادی نباید بهانه‎ای برای ارتکاب به جرم باشد.سخنگوی وزارت خارجه چین در بخش دیگری از سخنانش از آمریکا خواست از لکه دار کردن چهره چین به بهانه «جاسوسی در فضای مجازی» و دیگر رفتارها و گفتارهای مضر برای منافع چین و روابط دوجانبه دست بکشد.یکی از شرکت‎های آمریکایی در ارتباط با امنیت شبکه در گزارش اخیر خود گفته است که فعالیت‎های جاسوسی تجاری چین در فضای مجازی علیه آمریکا افزایش یافته و چین بزرگ‎ترین کشوری است که از حملات سایبری به غرب پشتیبانی می‎کند.لوکانگ در واکنش به این موضوع نیز گفت چین خود یکی از قربانیان فعالیت‎های جاسوسی در فضای مجازی و حملات سایبری است و با آن مخالفت می‎کند. او با اشاره به اینکه برخی از شرکت‎ها و اشخاص آمریکایی به منظور تحقق اهداف خاص خود، به بهانه جاسوسی در فضای مجازی از چین انتقاد می‎کنند تاکید کرد پیش از این 'ادوارد اسنودن' افشا کرد که چه کشوری دولت‎ها، شرکت‎ها و شهروندان کشورهای دیگر را مدت‎ها است شنود می‌کند و شدیدترین حملات سایبری را انجام داده است.**آساق**1904**
      
      