{"onTitr":"","titr":" محدودیت دید و مه گرفتگی جاده ای در خراسان رضوی","describe":" مشهد- ایرنا- رئیس پلیس راه فرماندهی خراسان رضوی گفت: هم اینک در برخی جاده های استان مه گرفتگی و بارش باران گزارش شده است.", "text":"سرهنگ هادی امیدوار ظهر شنبه در گفت و گو با خبرنگار ایرنا افزود: بارش باران هم اینک در جاده های قوچان - درگز و مشهد - کلات آغاز شده و همزمان مه گرفتگی و محدودیت دید نیز رخ داده است. وی گفت: همچنین وزش باد، غبار محلی و محدودیت دید در محدوده گردنه مزداوند در جاده مشهد - سرخس وجود دارد و بارشهای پراکنده در سایر جاده های خراسان رضوی آغاز شده است. رئیس پلیس راه خراسان رضوی همچنین در ادامه از فوت راکب یک دستگاه موتورسیکلت در جاده ای روستایی خبر و ادامه داد: این حادثه دیشب در مسیر ملک آباد جاده روستایی داشخانه رخ داد و در پی واژگونی موتورسیکلت راکب آن جان باخت. خراسان رضوی 20 هزار و 483 کیلومتر جاده دارد که شش هزار و 331 کیلومتر آن شهری و 14 هزار و 152 کیلومتر روستایی است. 147 نقطه حادثه خیز در جاده های خراسان رضوی شناسایی شده است. 7505/1858            "}