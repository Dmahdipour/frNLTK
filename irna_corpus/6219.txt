{"onTitr":"","titr":" تا نگرید طفل کی نوشد لبن","describe":" روزنامه پیام سمنان در ستون سرمقاله امروز، پانزدهم مهر، مطلبی با عنوان «تا نگرید طفل کی نوشد لبن» به قلم ابوالقاسم کواکبیان منتشر کرد.", "text":"در این مطلب آمده است: حدود یک‌ صد وبیست سال قبل برادران رایت از کشور آمریکا اولین انسان‌هایی بودند که موفق شدند نخستین هواپیماهای قابل ‌کنترل و سنگین‌ تر از هوا را بسازند و با آن پرواز کنند و حدود صد سال است که در کشور عزیز ما نیز هواپیماهایی به پرواز درآمدند و چندان طولی نکشید که صاحب فرودگاه‌ها و شرکت‌های هواپیمایی شدیم. اولین شرکت هواپیمایی را گروهی از بازرگانان در سال 1321 تأسیس کردند تا ایران در جابه‌جایی بار و مسافر در داخل و خارج از کشور، از قافله عقب نماند. بنابراین قریب به یک قرن است که مردم ما نیز مثل دیگر کشورها از این اختراع مفید و عالی و منتفع شده‌اند. از این رهگذر، هشتاد سال قبل در سال 1317، یکی از فرودگاه‌های مهم و مجهز به آخرین تکنولوژی به‌نام فرودگاه مهرآباد در غرب تهران نزدیک روستایی به همین نام ساخته شد. تا جایی‌ که در سال 1392 طبق آمارها کشور ما به‌ لحاظ تعداد فرودگاه در بین بیش از دویست کشور جهان در ردة بیست‌ و دوم قرار گرفت و تاکنون صاحب 319 فرودگاه شده است؛ به‌طوری‌که تعداد چشمگیری از این فرودگاه‌ها پروازهای برون‌مرزی داریم و حتی فرودگاه بین‌المللی محسوب می‌شوند. بنابراین اگر منصفانه نگاه کنیم، پیشرفت کشور ما در زمینة مسافرت با هواپیما هم‌طراز کشورهای توسعه‌یافتة جهان بوده است؛ با این‌حال مرکز استان سمنان که در بعضی از پارامترهای توسعه مثل وجود مراکز آموزش عالی، تعدد مراکز صنایع و معادن و بسیاری از جنبه‌های دیگر، از بسیاری از استان‌ها برتر است، تاکنون فرودگاهی نداشته که مجهز به امکانات حمل‌ونقل بار و مسافر باشد؛ ولی خوش‌بختانه اخیراً آقای مهندس شجاعی، مدیر فرودگاه سمنان، در جلسة شورای مشورتی خانة مردم، اعلام کرد که فرودگاه سمنان آمادة پذیرش این قبیل پروازهاست. هرچند که وقتی یک روزنامه‌نگار و شهروند دلسوز از برخی از مدیران بی‌کفایت سؤال کرد که آیا زشت نیست با وجود اینکه کشور ما هشتاد سال است فرودگاه‌های بین‌المللی در خود دارد، مرکز استان سمنان فاقد فرودگاه باشد، با پاسخی غیرمنطقی و غیرعلمی، عامیانه و غیرکارشناسی مواجه شد مبنی بر اینکه وجود فرودگاه در مرکز استان سمنان توجیه اقتصادی ندارد و تازه با فرودگاه‌های تهران فقط دو یا سه ساعت فاصله داریم؛ و این در حالی است که بعضی از مراکز استان‌ها مثل قم، اراک، کاشان و قزوین، از این لحاظ تفاوت چندانی با سمنان ندارند اما سال‌هاست که از فرودگاه برخوردارند. لذا بر مصداق این ضرب‌المثل که «تا نگرید طفل کی نوشد لبن»، در سال‌های اخیر و طی پیگیری‌های تشکیلات مردم‌نهاد به‌ویژه بنیاد توسعة سمنان و دیگر دلسوزان این استان، در حال حاضر فرودگاه سمنان با هزینة قریب به چهل‌میلیارد تومان آمادة بهره‌برداری است؛ ضمن اینکه با افزایش باند تا 3100 متر، نشست هواپیماهای پهن‌پیکر نیز امکان‌پذیر است؛ به‌طوری‌که هم‌استانی‌ها می‌توانند از این فرودگاه به کشورهای دیگر به‌ویژه به سفر حج بروند. هم‌اکنون تقاضای مسئولان خصوصاً نمایندة مرکز استان از مردم و در پی آن از مراکز دانشگاهی و صنعتی و گردشگری و تجاری این است که با خریدن بلیت‌های دسته‌جمعی و افزایش تقاضای سفر با هواپیما، به راه‌اندازی و رونق این فرودگاه کمک کنند تا زمینة هفته‌ای دو سفر به مشهد مقدس یا سایر نقاط کشور فراهم شود و برای شرکت‌های هواپیمایی نیز مقرون‌به‌صرفه باشد. درپایان، نگارنده ضمن تقاضا از همة هم‌استانی‌ها درخصوص استقبال از مسافرت با هواپیما از این فرودگاه تازه‌تأسیس و مجهز، از مسئولان نیز درخواست دارد حال که باند این فرودگاه برای نشست و برخاست همة هواپیماها مناسب است، همت کنند جواز پروازهای برون‌مرزی را بگیرند تا این فرودگاه صرفاً برای پروازهای داخلی نباشد و مردم به‌راحتی بتوانند از این فرودگاه به کشورهای خارجی و به‌ویژه خانه‌ی خدا، کربلای معلی و... سفر کنند.7339/6103            "}