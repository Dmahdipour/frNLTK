{"onTitr":"","titr":" 'بگذار بگندد' کمپین ضدگرانی عراقی ها","describe":" بغداد – ایرنا – به دلیل افزایش یکباره قیمت گوجه فرنگی در نتیجه توقف صادرات آن از جمهوری اسلامی ایران، تعدادی از شهروندان عراقی برای مقابله با افزایش قیمت، کمپین اجتماعی تحریم گوجه ایجاد کردند.", "text":"به گزارش خبرنگار ایرنا، این کمپین که در شبکه های اجتماعی ایجاد شده بر آن عنوان 'بگذار بگندد' (#خلوها_تعفن) گذاشته شده و از مردم خواسته اند که از خرید گوجه فرنگی در سه روز آینده خودداری کنند تا قیمت این محصول زراعی خود به خود کاهش یابد.قیمت گوجه فرنگی در روزهای گذشته به دلیل توقف صادرات آن از طرف جمهوری اسلامی ایران، از 750 دینار به 2500 تا 3 هزار دینار یعنی معادل تقریبی (1.5 دلار) رسید بود و امروز  2000 دینار است. کاربران عراقی در این اقدام خودجوش برای مقابله با گرانی بدون توجه به اقدام احتمالی دولت در انی خصوص به دلیل درگیر بودن اغلب احزاب حاکم در این کشور در بحث و جدل های سیاسی بر سر توزیع پست های دولتی، از هموطنان خود خواسته اند که با همکاری همدیگر، برای کاهش قیمت گوجه فرنگی تلاش کنند. کاربران عراقی در سطح شبکه های اجتماعی از هموطنان خود خواسته اند که تنها در سه روز آینده از خرید گوجه فرنگی خودداری کنند تا این محصول کشاورزی روی دست تجار باقی بماند و آنها ناچار شوند قیمت آن را کاهش دهند. شهروندان عراقی در سنوات اخیر فعالیت های اجتماعی متعددی در سطح شبکه های اجتماعی برای مقابله با تحریم برخی از کالا یا مواضع سیاسی داشته اند. هرچند این کمپین به تازگی در سطح شبکه های اجتماعی ایجاد شده و در سطح رسانه های مختلف عراق  بازتاب داشته، اثر خود بر قیمت گوجه فرنگی را آغاز کرده و انتظار می رود به مرور و با پیوستن افراد بیشتر به آن، اثرات خود را بیشتر نشان دهد.ایران طی روزهای اخیر بدلیل نیاز داخلی، صادرات گوجه فرنگی به همه کشورها از جمله عراق را ممنوع اعلام کرد. خاورم *4*353*380*            "}