{"onTitr":" مدیر کل آموزش و پرورش البرز:    ","titr":" مهاجرپذیری عامل سرانه پایین فضای آموزشی در البرز است","describe":" کرج - ایرنا- مدیر کل آموزش و پرورش البرز گفت: مهاجرت گسترده از استان های مختلف در 4 دهه گذشته علت اصلی سرانه پایین فضای آموزشی در این استان نسبت به میانگین کشوری است.", "text":"خسرو ساکی روز شنبه در گفت و گو با ایرنا افزود: سرانه فضای آموزشی در کشور 5پنج متر و 18 سانتی متر مربع است که این آمار در استان البرز سه متر و 28 سانتی متر مربع است.وی اظهار داشت: برای حل این مشکل از 2 راهکار افزایش تراکم کلاس ها و ایجاد مدارس 2 نوبته در استان استفاده کردیم.وی با اشاره به اینکه سالانه باید 400 کلاس درس جدید در البرز ساخته شود، خاطرنشان شد: افزایش سرانه فضای آموزشی در این استان نیاز به مشارکت بالای خیران مدرسه ساز کشور دارد.وی یادآورشد: خیران مدرسه ساز تاکنون نقش سازنده ای در تامین فضاهای آموزشی در کشور از جمله استان البرز که سالانه با رشد حدود پنج درصد همراه است دارند.وی بیان داشت: تاکنون 18 هزار نفر به جمعیت دانش آموزی البرز در سال تحصیلی 98-97 افزوده شده است.وی تصریح کرد: امسال  17 هزار و 75 کلاس در یک هزار و 930 کد مدرسه برای دانش آموزان در البرز آماده شد که خیران نیک اندیش در ساخت این کلاس های درس در استان مشارکت بی نظیری داشته اند.وی اضافه کرد: البرز از نظر پوشش تحصیلی در دوره ابتدایی با 99.92 درصد جزء پنج استان اول کشور است و پوشش تحصیلی در دوره اول متوسطه 97.86 و در دوره دوم متوسطه 92.37 درصد می باشد.مدیر کل آموزش و پرورش البرز با بیان اینکه خیران مدرسه ساز نیاز های مادی و فیزیکی آموزش و پرورش را مرتفع می سازند، ادامه داد: همت والای خیران موجب می شود تا دانش آموزان در رفاه و آسایش مشغول تحصیل شوند.ساکی گفت: خیران درس نیک اندیشی ، نوع دوستی و احساس مسئولیت جمعی برای هم نوع را برای همیشه به دانش آموزان یاد می دهند و دانش آموزانی که در این مدارس درس می خوانند همیشه کلمه خیر در ذهن  آنها نقش خواهد بست.وی با اشاره به اینکه مجمع خیران مدرسه ساز شهرستان ساوجبلاغ در کشور پیشرو است، یادآور شد: امسال نیز به همت خیران مدرسه ساز شهرستان ساوجبلاغ 6 آموزشگاه خیرساز در این شهرستان احداث و بهره برداری می شود.وی تاکید کرد: مجمع خیران مدرسه ساز استان البرز در تحقق وعده های خیرین در کشور برتر شناخته شده است لذا برای رسیدن به وضع مطلوب دست یاری به سوی خیران مدرسه ساز کل کشور دراز می کنیم.استان البرز 442 هزار و 390 دانش آموز دارد.2819/6993            "}