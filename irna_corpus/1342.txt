{"onTitr":"","titr":" سلامت زائران اربعین و چالش‌های فرارو","describe":" روزنامه تماشا چاپ شیراز پنجشنبه در شماره 1651 یادداشتی با عنوان 'سلامت زائران اربعین و چالش‌های فرارو' منتشر کرده است.", "text":"در این یادداشت به قلم سیداحمد نجفی آمده است: پیاده روی اربعین با حضور ده ها میلیونی زائران از کشورهای مختلف، تصویر کنگره ای عظیم از آزادگان را برای جهانیان به تصویر می‌کشد و این پیام را به همراه دارد که حماسه حسینی در تاریخ ماندگار بوده و خواهد بود. عشق به زیارت امام حسین (ع)، بسیاری از شیفتگان این حضرت را راهی سرزمینی می‌کند که پیش از این مرزهای آن به واسطه حاکمیت استبداد، برای عرض ارادتی تمام قد به سرور و سالار شهیدان بسته بود. حرکت کاروان‌های زائران حسینی برای شرکت در راهپیمایی اربعین در عراق، از سال 1390 در ایران به صورت تدریجی شروع شد ولی هر سال بر عظمت و شکوه این حرکت افزوده شده است. در سال‌های آغازین، پاره ای ناهماهنگی‌ها و عدم پیش بینی‌ها درباره خیل گسترده زائران سبب می‌شد که تسهیلات و خدمات شایسته ای در مرزها و کشور میزبان به مشتاقان زیارت کربلا ارائه نشود و البته در سال‌های بعد، روند ارائه خدمات رو به بهبودی رفت. مردم عراق در این سال‌ها آغوش خود را برای زائران امام حسین (ع) گشوده و پذیرای آنها بوده اند اما به موازات آن انتظارها از دولت این کشور برای کاهش بهای پرداختی روادید (ویزا) محقق نشده است. در چنین چارچوبی، هزینه ویزا مبلغی بیش از 300 هزار تومان برای سال جاری تخمین زده شده است. اینک که دولت بغداد، به دریافت چنین هزینه ای به ازای هر زائر ایرانی اصرار دارد، به موازات آن ارائه خدمات شایسته و در سطح این رویداد بین المللی، انتظار می‌رود. در سال‌های گذشته، شمار زیادی از هموطنان در سفر اربعین به عراق متاثر از وضعیت بهداشتی این کشور درگیر یکسری بیماری‌ها می‌شدند. بستگان و اقوامی که بر اساس سنت نیکو به استقبال این گروه از زائران می‌رفتند نیز در معرض این بیماری‌ها بودند و اینچنین، برخی بیماری‌های خاص و حتی نادر در کشور، برای ماه ها، شمار زیادی از هموطنان را درگیر خود می‌کرد و به عنوان سوغات ناخواسته و نامطلوب سفر جلوه می‌نمود. در چنین شرایطی، آسیب شناسی خدمات سلامت و بهداشت زائران اربعین از نیازهای مهم و فوریتی محسوب می‌شود. حال که دست اندرکاران سفر اربعین در کشور عراق از موهبت مشارکت موکب‌ها و خدمات سلامت دانشگاه‌های مختلف علوم پزشکی ایران بهره مند هستند، می‌طلبد که آنها نیز به طور جدی بر بهداشت محیط شهرها و روستاهای مسیر پیاده روی اربعین و همچنین بر تهیه و توزیع غذا برای زائران نظارت کنند. در دیگر سو، کنترل سلامت شمار میلیونی زائران اربعین در بازگشت به کشور، هرچند کاری دشوار به نظر می‌رسد اما برای صیانت از سلامت کل جامعه امری حیاتی تلقی می‌شود. ایجاد ایستگاه‌های کنترل سلامت در مرزهای غربی کشور و خدمات رسانی به افرادی که علاوه بر فیض معنوی، سوغات و رنج بیماری را نیز متحمل می‌کنند ضروری جلوه می‌کند. چه بسا بسیاری از بیماران با امدادرسانی و درمان فوریتی، دوران بازیابی سلامتی را در طول مسیر طی کنند و درگیر شدن با بیماری سبب نشود که شوق سفر اربعین سال‌های بعد در آنها و اطرافیانشان کاسته شود. هم اینک کمتر از یک ماه تا موعد برپایی کنگره عظیم اربعین باقی است و در این مدت زمان، انتظار می‌رود دست اندرکاران نظام سلامت تدابیر و مساعی حداکثری را برای ارتقای کیفی این سفر معنوی داشته باشند.منبع: روزنامه تماشا9877/ 2027            "}