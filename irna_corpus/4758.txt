{"onTitr":" واعظی:    ","titr":" هدف دولت بهبود شرایط زندگی مردم و گسترش تعاملات اقتصادی است","describe":" تهران-ایرنا-رئیس دفتر رئیس جمهوری با اشاره به تاثیرگذاری رسانه ها بر جامعه، بر ضرورت هم‌فکری، تعامل و هم اندیشی مسئولان با صاحبنظران، فرهیختگان و متخصصان رسانه‌ای برای حل مشکلات و تقویت امید ونشاط در کشور تاکید کرد و گفت: هدف دولت بهبود شرایط زندگی مردم و گسترش تعامل اقتصادی است.", "text":"به گزارش ایرنا از پایگاه اطلاع رسانی دولت، محمود واعظی روز دوشنبه در نشست هم اندیشی با مدیران و سردبیران ارشد رسانه‌های داخلی، در معاونت مطبوعاتی وزارت فرهنگ و ارشاد اسلامی، با بیان اینکه رسانه ها پل میان دولت و مسئولان با مردم در راستای برقراری ارتباطی روشن، دقیق و مستمر هستند، گفت: معتقدیم دولت و مسئولان در مدیریت کشور، برنامه ریزی‌ها و سیاست‌گذاری‌ها باید از از نظرات کارشناسانه صاحبنظران و متخصصان بیش از پیش بهره‌گیری کنند.وی ادامه داد:هدف دولت تدبیر و امید در تمامی برنامه‌های خود اعم از سیاست خارجی و مدیریت داخلی، ساماندهی اقتصاد و بهبود شرایط زندگی مردم و گسترش تعاملات تجاری و اقتصادی کشور بوده است و توانسته گام های خوبی در زمینه های گوناگون بردارد و امروز با شرایط جدیدی روبرو شده‌ایم که برای عبور از آن نیاز به تلاش و همکاری همه ارکان مختلف نظام است.رییس دفتر رییس جمهوری با تاکید بر اینکه نباید اجازه دهیم توطئه دشمنان و تحریم ملت ایران و شرایط اقتصادی دشواری که به دنبال آن بوجود آمده، در جامعه یأس و نا امیدی نسبت به آینده را گسترش دهد، افزود: در شرایط کنونی باید تلاش کنیم که روحیه مردم توام با آرامش بوده و افکار عمومی جامعه تحت تأثیر اخبار غیر واقعی، نسبت به آینده نگرانی نداشته باشند و در این راستا رسانه ها نقش حائز اهمیتی را بر عهده دارند.  واعظی خاطرنشان کرد: تیم اقتصادی دولت، ستاد اقتصاد مقاومتی و شورای عالی هماهنگی اقتصادی قوای سه گانه اهتمام بسیار خوبی نسبت به رفع مسائل و مشکلات اقتصادی مردم که بواسطه شرایط جنگ اقتصادی بوجود آمده است، دارند.وی تاکید کرد: امروز باید همه جناح ها، گروها و افکار مختلف در کشور با وحدت و یکپارچگی در کنار هم قرارگرفته و دولت را در راستای مقابله با توطئه دشمنان و حل مشکلات کشور و مردم یاری کنند.رییس دفتر رییس جمهوری همچنین با اشاره به بیان برخی مشکلات صنفی و اقتصادی از سوی مدیران و سردبیران رسانه ها، اظهار داشت: دولت به کمبودها و مشکلات رسانه های کشور در زمینه های مختلف واقف است و نسبت به حل آنها با وجود کاستی های فراوان جدیت دارد.مدیران و سردبیران ارشد رسانه ها نیز در این دیدار به بیان دیدگاه‌ها، نقطه نظرات و پیشنهادات خود پیرامون مسائل و موضوعات مختلف از جمله ضرورت توجه به نظرات کارشناسان و صاحبنظران در عرصه‌های گوناگون اداره کشور بویژه اقتصاد، الزام پاسخگویی دولت و مسئولان در راستای تنویر افکار عمومی جامعه در مسائل و شرایط مختلف، تعیین تکلیف وزارتخانه ها و سفارتخانه های بدون مسئول و ضرورت تسریع در معرفی وزرا و سفرای دولت، اهتمام برای ثبات و ساماندهی بازار و اقتصاد، توجه به مسائل و مشکلات صنفی رسانه ها برای ادامه فعالیت و تلاش در راستای حل این مشکلات، تبیین استراتژی برای اطلاع رسانی دولت، مقابله با فساد اقتصادی و ضرورت تدوین پیوست رسانه ای برای روابط عمومی دستگاههای اجرایی پرداختند.سیام 1053**1535            "}