{"onTitr":"","titr":" محیط بان فارس با گلوله متخلف، زخمی شد","describe":" شیراز  - ایرنا - روابط عمومی اداره کل حفاظت محیط زیست فارس اعلام کرد:محیط بان اداره حفاظت محیط زیست مرودشت هنگام گشت کنترل در منطقه حفاظت شده بهشت گمشده با اصابت  گلوله متخلف، زخمی شد.", "text":"این روابط عمومی در مطلب ارسالی به ایرنا از قول سعید محمودی مدیر کل حفاظت محیط زیست فارس افزود: صبح جمعه 13 مهرماه محیط بان امین الله هوشمندی در حال گشت کنترل ارتفاعات چاهو در مناطق شهرستان مرودشت حین انجام وظیفه، در پی درگیری با متخلف از قسمت پای چپ مجروح شد.وی ادامه داد: محیط بان مذکور با مشاهده متخلف اقدام به اعلام  فرمان ایست کرد و با وجود اعلام ایست، متخلف که دارای یک قبضه اسلحه شکاری ساچمه زنی بود به سوی مامور شلیک کرد و گریخت. محمودی گفت: محیط بان مجروح با هماهنگی اورژانس استان فارس به جاده آسفالت انتقال یافت و سپس با بالگرد به بیمارستان شهید رجایی شیراز منتقل شد.مدیرکل حفاظت محیط زیست فارس اظهار داشت: متخلف مذکور که متواری است شناسایی شده و پرونده در حال تشکیل و تحویل به مقامات قضایی است.همچنین نیروی انتظامی و پلیس اقدامات لازم را انجام داده اند و در حال بررسی و پیگیری موضوع هستند. منطقه حفاظت شده بهشت گمشده یا تنگ بستانک در فاصله 75 کیلومتری شمال غرب شیراز در شهرستان مرودشت واقع است. روابط عمومی دانشگاه علوم پزشکی شیراز به نقل از پزشکان و متخصصان بیمارستان شهید رجایی شیراز اعلام کرد :حال عمومی  محیط بان مصدوم تیر خورده که با بالگرد به این بیمارستان انتقال یافت خوب است و تمام تلاش پزشکان برای بهبودی او در حال انجام است.محمدجواد مرادیان مدیر حوادث و فوریت های پزشکی دانشگاه علوم پزشکی شیراز  گفت: پس از عزیمت تیم امدادی اورژانس به محل و با توجه به سخت گذر بودن مسیر رسیدن به بیمار عملیات امداد و نجات در حدود سه ساعت به طول انجامید.همچنین مدیر کل حفاظت محیط زیست فارس  به دنبال مجروح شدن محیط بان  در بیمارستان شهید رجایی شیراز  حضور یافت و از این محیط بان عیادت کرد.سعید محمودی به خبرنگار ایرنا گفت: براساس آخرین گفته پزشکان در حال حاضر وضعیت محیط بان امین الله هوشمندی رضایت بخش و شرایط بحرانی را پشت سر گذاشته است و اقدامات درمانی کماکان برای این محیط بان مصدوم ادامه خواهد یافت.6113 /1876            "}