{"onTitr":"","titr":" احتکارکنندگان کالا در اردبیل تحت پیگرد قرار می گیرند","describe":" اردبیل - ایرنا - رییس کل دادگستری استان اردبیل گفت: دستگاه قضایی این استان با هرگونه اخلال در نظام اقتصادی که موجب تشنج و بی ثباتی در بازار شود، برخورد می کند.", "text":"به گزارش ایرنا ، حجت الاسلام محمدعلی قاصدی روز دوشنبه در شورای قضایی استان بر لزوم نظارت بیشتر بر بازار به منظور کنترل قیمت ها و برخورد با اخلالگران و محتکران کالا و اقلام مورد نیاز مردم تاکید کرد.او اظهار داشت: پرونده های مرتبط با تخلفات اقتصادی در این استان در شعب ویژه و خارج از نوبت و در اسرع وقت رسیدگی و متخلفان از طریق رسانه عمومی معرفی خواهند شد.دادستان عمومی و انقلاب اردبیل نیز در این جلسه با تاکید بر برخورد قاطع با اخلالگران نظم و امنیت اجتماعی به ویژه در حوزه بازار از تشکیل گروه های تلفیقی برای نظارت و رصد قیمت کالا ها و خدمات در استان خبر داد.ناصر عتباتی افزود: این گشت ها به صورت مستمر و شبانه روزی بر اصناف و واحدهای تجاری نظارت می کنند و در صورت مشاهده هرگونه جرم و تخلف مراتب برای تشکیل پرونده و اقدامات قانونی به مراجع مرتبط در تعزیرات حکومتی و دادگستری استان ارجاع خواهد شد.اخیرا 50 پرونده تخلف احتکار و تخلف در استان اردبیل رسیدگی شده و متخلفان به پرداخت جریمه نقدی به مبلغ پنج میلیارد ریال محکوم شدند.6018            "}