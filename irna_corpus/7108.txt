{"onTitr":" توصیه معاون وزیر صنعت:    ","titr":" شرکت های داخلی صادرات گرا باشند","describe":" تهران- ایرنا- رییس سازمان توسعه تجارت ایران توصیه کرد، شرکت هایی که با افزایش نرخ ارز، در بازار داخل با مشکل مواجه شده اند، توسعه صادرات را در دستور کار خود قرار دهند.", "text":"به گزارش خبرنگار اقتصادی ایرنا، «مجتبی خسروتاج» امروز (شنبه) در حاشیه نوزدهمین نمایشگاه بین المللی تلکام افزود: در 6 ماه نخست امسال حجم واردات و صادرات کشور بدون احتساب نفت 45 میلیارد دلار بود که 22 میلیارد دلار آن را واردات و 23 میلیارد دلار آن را صادرات تشکیل می داد.به گفته این مقام مسئول، تداوم روند فعلی افزایش حجم تجارت به 90 میلیارد دلار تا پایان سال را امکان پذیر می کند و «نرخ ارز در مقابل ریال» در چنین اقتصادی که با جهان تبادل، واردات و صادرات دارد بسیار مهم بوده و در قیمت تمام شده کالاها تاثیرگذار خواهد بود.معاون وزیر صنعت، معدن و تجارت بیان داشت: افزایش نرخ ارز با دارا بودن اثر تورمی، می تواند زمینه ساز توسعه صادرات باشد.وی ادامه داد: شرکت های ایرانی که فکر می کنند با افزایش نرخ ارز هزینه هایشان افزایش یافته و ممکن است در بازار داخل به مشکل برخورد کنند، باید سعی کنند بازارهای خود را توسعه داده و به سمت صادرات سوق پیدا کنند.خسروتاج خاطرنشان کرد: از آنجایی که صادرات این شرکت ها ارزآوری به همراه دارد و ارز نیز تبدیل به ریال می شود، کالاهای آنها از قیمت های رقابتی تری در بازارهای جهانی برخوردار می شود.به گزارش ایرنا، نوزدهمین نمایشگاه بین المللی صنایع مخابرات و اطلاع رسانی (تلکام 2018 ) یازدهم مهر با شعار «دستاوردهای تازه، فرصت های پیش رو» با حضور 206 شرکت داخلی و 24 شرکت خارجی آغاز بکار کرد و امروز پایان می یابد.اقتصام*3065*2025            "}