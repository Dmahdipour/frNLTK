{"onTitr":"","titr":" سروآباد، شهرستان پایلوت طرح محرومیت زدایی و توسعه شد","describe":" سنندج - ایرنا - فرماندار سروآباد گفت: این شهرستان از سوی وزارت کشور برای اجرای طرح های محرومیت زدایی و توسعه در استان کردستان انتخاب شد.", "text":"کوهسار دادور روز دوشنبه در گفت و گو با خبرنگار ایرنا اظهار داشت: براساس تفاهم نامه ای که بین وزارت کشور و بنیاد مستضعفان منعقد شد، 31 شهرستان در کشور برای اجرای طرح های محرومیت زدایی و توسعه انتخاب شدند که سروآباد نیز یکی از آنها است.وی افزود: هفته گذشته به منظور تمهید مقدمات اجرایی شدن این طرح با کمک استانداری کردستان برنامه توسعه و سند آمایش شهرستان سروآباد تهیه و ارسال شد.فرماندار سروآباد اضافه کرد: پیش بینی می شود در صورت آغاز این طرح پروژه محور، اولویت های مهم این شهرستان لحاظ گردیده و اعتبار برای تکمیل پروژه های نیمه تمام سال های قبل نیز تامین شود.وی یادآور شد: سروآباد یک شهرستان مرزی و استراتژیک است و توسعه و پیشرفت همه جانبه آن می تواند باعث شکوفایی و رونق معیشت مردم شده و مهاجرت معکوس را در پی داشته باشد.دادور گفت: سروآباد از شهرستان های محروم استان کردستان است که برای توسعه و پیشرفت نیازمند توجه بیشتر دولت است و امیدواریم با اجرای این طرح در کنار پروژه محرومیت زدایی سپاه شاهد توسعه همه جانبه این منطقه باشیم.به گزارش ایرنا، شهرستان سروآباد با جمعیت 50 هزار نفری در غرب سنندج مرکز استان کردستان واقع شده و پیش از این با شهرستان بیجار در استان کردستان برای اجرای طرح محرومیت زدایی قرارگاه پیشرفت و آبادانی سپاه بیت المقدس انتخاب شده بود.7354/9102            "}