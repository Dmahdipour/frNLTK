{"onTitr":" وزیر آموزش و پرورش:    ","titr":" برنامه درسی از سوی دایه های مهربان تر از مادر تهدید می شود","describe":" تهران-ایرنا- وزیر آموزش و پرورش گفت: امروز برنامه رسمی درسی ما در مدارس به شدت از سوی دایه هایی که خود را مهربان تر از مادر نشان می دهند و همچنین کتاب های کمک آموزشی در معرض خطر و تهدید قرار گرفته است.", "text":"به گزارش خبرنگار حوزه آموزش ایرنا، «سید محمد بطحایی» روز سه‌شنبه در سیزدهمین همایش تجلیل از مولفان و پدیدآورندگان مواد و رسانه های آموزشی و تقدیر از برترین های جشنواره شهید حججی که در باغ موزه انقلاب اسلامی و دفاع مقدس برگزار شد،افزود: هر آنچه که کارشناسان و مولفان برنامه درسی مورد توجه قرار می دهند به سادگی با یک کتاب کمک آموزشی که از حداقل استاندارد فاصله دارد در معرض خطر قرار می گیرد. وی تصریح کرد: امروز در یک صحنه و مبارزه ای وارد شده ایم که با وجود تلاش کارشناسان برنامه درسی برای تدوین کتاب های درسی استاندارد در جهت شکوفا کردن کنجکاوی دانش آموزان، موسسه ای غیر حرفه ای با انتشار کتاب های کمک آموزشی به اسم های مختلف، تمامی نقشه هایی که طراحی شده تا دانش آموز با تلاش خود به پاسخ برسد را نقش برآب می کند. وزیر آموزش و پرورش با تاکید بر اینکه بخشی از دغدغه ما کودکان هستند، گفت: در فرایند و نظام تعلیم وتربیت یکی از مهمترین ارکان برنامه درسی است؛ هر چند با وجود همه تلاش ها همچنان کتاب درسی بخش عمده برنامه درسی را شامل می شود و تا تسلط کامل برنامه درسی به جای کتاب درسی فاصله داریم اما با تلاش های انجام شده نظام آموزشی و پرورشی از این جهت در نظام های بین المللی برجسته است. وی تصریح کرد: در حوزه دانش با بهره گیری از تکنولوژی یکی از برنامه های پیشرفته را در دنیا داریم و امسال با استقرار پایه دوازدهم و تولید 200 عنوان کتاب درسی در این پایه تا سال 1400 کتاب نونگاشت نخواهیم داشت. بطحایی یادآور شد: اما از آنجا که تاثیر کتاب درسی بر فرایند یادگیری و یاددهی موثر است شاهد تغییراتی خواهیم بود اما تلاش می کنیم از این پس در زمینه کیفیت برنامه درسی سرمایه گذاری کنیم. وی ادامه داد:رئیس جمهوری هم در آغاز سال تحصیلی جدید نکته ای مطرح کردند مبنی بر اینکه دانش آموزان به عنوان مخاطب کتاب های درسی باید این کتاب ها را نقد کنند که از سازمان پژوهش و برنامه ریزی آموزشی در خواست می کنم این موضوع را با تشکیل تیم کارشناسی به مسابقه گذاشته و مورد نقد قرار دهد. به گفته وزیر آموزش و پرورش ابعاد دقیق تری از این نقد را می توان به تصویر کشید از حیث تصاویر و اشکال و محتوای کتاب های درسی تا این کار مسیر جدیدی در اعتبار بخشی کتاب های درسی برای ما بگشاید. بطحایی اضافه کرد: ترویج کتاب های کمک درسی آثار تربیتی و پرورشی بسیار زیادی دارد؛ اینکه بچه ها احساس می کنند نیاز به حضور چهره به چهره و در کنار همسالان قرار گرفتن ندارند زیرا شاه کلیدها با این کتاب ها در اختیار او قرار دارد نتیجه آن خواهد شد که به جای اینکه میوه یادگیری در مدت 9 ماه به بار بنشاند در یک فضای گلخانه ای در مدت 20 روز تا یک ماه و به صورت فشرده به او آموزش داده می شود. وی اظهار داشت : گویی با نصب تابلوهای مختلف تبلیغاتی در سطح شهر و در رسانه های جمعی یک نوع اجباری با این موضوع شده و به نظر می رسد می خواهند با این منطق علمی کشتی جانانه بگیرند. وزیر آموزش و پرورش یادآور شد : هنوز من به عنوان وزیر آموزش و پرورش اعتراف می کنم  زورم به کنکور و جلوگیری از کتاب های کمک درسی در دوره متوسطه دوم نرسیده و تا زمانی که کنکور است فسادهای چند میلیارد تومانی هم وجود دارد اما در دوره ابتدایی تمامی آزمون های هوش، استعداد یابی و کمک آموزشی ممنوع است و ما باید با این فساد مبارزه کنیم زیرا تمامی نقشه های کارشناسان برنامه درسی بر باد می رود. بطحایی افزود : امروز بچه های ما در دوره ابتدایی از حیث فعالیت های تربیتی و پرورشی در خطر هستند و باید با موانع مبارزه کنیم. وی ادامه داد: در دو مورد رهبر معظم انقلاب در جلسه خصوصی به بنده هشدار دادند نظام تعلیم وتربیت کشور آموزش و پرورش است و هیچ نظام دیگری نباید در کنار آن قرار گیرد. وزیر آموزش و پرورش گفت: از این موضوع هم نباید غافل شویم که یکی از دلایل رونق بخشیدن این بازار مکاره ضعف کتاب های درسی است فضایی که در مدارس ایجاد کردیم که اگر نمره درسی دانش آموز 20 باشد ممتاز است موجب بی توجهی و غفلت به سایر منابع پرورشی شده است. بطحایی اضافه کرد : چرا نوجوانان و جوانان ما در کشوری که زیربنایش آموزه های دینی است چهره خود را نازیبا می بینند و یک نوجوان صورت خود را زیر عمل جراحی قرار می دهد؛ بخشی از این انحراف و برداشت نوجوانان ناشی از آن است که آنچه را که برای اهداف پرورشی باید صرف می کردیم برای آموزش هزینه شده است. وی با تاکید بر اینکه آموزش و پرورش ما باید مبتنی بر دانش نوین و برگرفته از آموزه های دینی باشد، گفت: ما باید نظام آموزشی را پالایش کنیم و خانواده ها با این گفتمان آشنا شوند که فرزندشان زمانی موفق است که یاد بگیرد دست افتاده را چگونه بگیرد تا مسیر تعلیم و تربیت به تدریج از خمیدگی خارج شده و این درخت تنومند درست بایستد. همایش تجلیل از مولفان و پدیدآورندگان مواد و رسانه های آموزشی امروز سه شنبه با تقدیر از مولفان و برترین های جشنواره شهید حججی در مرکز همایش های بین المللی باغ موزه انقلاب اسلامی و دفاع مقدس برگزار شد. علمی *1883 *9294*1440            "}