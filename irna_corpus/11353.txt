{"onTitr":"","titr":" بیش از 2 تن مواد مخدر در نیکشهر کشف شد","describe":" زاهدان - ایرنا - فرمانده انتظامی سیستان و بلوچستان گفت: 2 تن و 203 کیلوگرم مواد مخدر از نوع تریاک در درگیری مسلحانه پلیس با قاچاقچیان در شهرستان نیکشهر کشف و چهار نفر نیز در این رابطه دستگیر شدند.", "text":"به گزارش ایرنا از پایگاه خبری پلیس سردار محمد قنبری روز سه شنبه در این باره اظهارداشت: با کسب خبری مبنی بر جابه جایی محموله سنگین مواد افیونی توسط قاچاقچیان در شهرستان نیکشهر موضوع به طور ویژه در دستور کار عوامل انتظامی قرار گرفت. وی افزود: ماموران انتظامی شهرستان نیکشهر با رصد مداوم تحرکات اعضای این باند مسلح، سرانجام شب گذشته به اطلاعاتی در خصوص جابه جایی محموله با یک دستگاه پژو پارس در یکی از مسیرهای روستایی دست یافتند. فرمانده انتظامی سیستان و بلوچستان تصریح کرد: پلیس مبارزه با مواد مخدر با کمین در مسیر تردد اعضای این باند، خودرو پژو را شناسایی و با آنها درگیر شدند. وی به نیم ساعت درگیری مسلحانه تکاوران پلیس با قاچاقچیان مسلح اشاره کرد و گفت: در این عملیات با آتش پر حجم تیم های عملیاتی، سوداگران مرگ با رها کردن خودرو با استفاده از تاریکی شب به سمت ارتفاعات نیکشهر متواری شدند. سردار قنبری عنوان کرد: ماموران انتظامی شهرستان نیکشهر در بازرسی از خودرو پژو پارس یک تن و 202 کیلوگرم تریاک کشف کردند. وی گفت: در ادامه عملیات مخفیگاه اعضای این باند نیز توسط پلیس مبارزه با مواد مخدر شناسایی و در عملیاتی غافلگیرانه ضمن دستگیری چهار تن از اعضای این باند و توقیف سه دستگاه خودرو مقدار یک تن و یک کیلوگرم تریاک، یک قبضه اسلحه کلاش، پنج تیغه خشاب و 116 عدد فشنگ جنگی کشف شد. فرمانده انتظامی سیستان و بلوچستان با اشاره به ادامه تحقیقات برای دستگیری اعضای متواری این باند خاطر نشان کرد: مردم عزیز هرگونه اخبار و اطلاعات در رابطه با فعالیت باندها و فروشندگان مواد مخدر را سریعا به مرکز فوریت های پلیس 110 اطلاع رسانی کنند تا پلیس در کمترین زمان ممکن با سوداگران مرگ و مخلان نظم و امنیت برخورد قاطع کند.به گزارش ایرنا نیکشهر از شمال به شهرستان های ایرانشهر و دلگان، از شرق به شهرستان های قصرقند و سرباز، از جنوب به شهرستان های کنارک و چابهار، ازغرب به شهرستان فنوج و استان هرمزگان محدود است.نیکشهر در فاصله 510کیلومتری جنوب زاهدان مرکز استان سیستان و بلوچستان واقع شده است. 3213**6081            "}