{"onTitr":"","titr":" فعال سازی ظرفیت های قزوین موجب رونق اقتصادی کشور می شود","describe":" قزوین – ایرنا – استاندار قزوین گفت: استان قزوین در حوزه های مختلف ظرفیت های زیادی دارد که احیا و توجه به آنها می تواند در توسعه و رونق اقتصادی کشور نقش ایفا کند.", "text":"به گزارش ایرنا، عبدالمحمد زاهدی شامگاه پنجشنبه در جلسه شورای برنامه ریزی و توسعه استان قزوین که در باغستان جهاد کشاورزی با حضور محمدباقر نوبخت معاون رییس جمهوری و رییس سازمان برنامه و بودجه برگزار شد افزود: قزوین با کمتر از یک درصد مساحت کشور بیش از چهار و نیم درصد محصولات کشور را تولید می کند و امسال علیرغم کاهش بارندگی و خشکسالی در بخش زراعت مقام اول کشور را کسب کرد و جا دارد از مدیریت جهاد کشاروزی و به ویژه زارعان در این زمینه تشکر کنیم. وی افزود: در بخش باغبانی و باغداری به دلیل سرمای شدید خسارات زیادی به کشاورزان و باغداران وارد شد که برای جبران خسارات وارد شده اقدامات مناسبی صورت گرفت. استاندار گفت:قزوین در صنعت نیز ظرفیتی زیادی دارد به گونه ای که اولین شهرک صنعتی کشور در این شهر و استان احداث شده و الان نیز با وجود مشکلات مختلف رونق زیادی دارد.زاهدی خاطر نشان کرد:چون پتانسیل و ظرفیت لازم صنعتی در قزوین وجود داشته در دهه 40 برای احداث اولین شهرک صنعتی کشور در قزوین اقدام شده است و الان نیز باید از این ظرفیت بیشتر بهره برداری کرد.وی یادآور شد: بیش از یک میلیارد و 652 میلیون دلار سرمایه گذاری مصوب در قزوین است که 42 درصد مصوب شده و مابقی در حال اجرا هستند.زاهدی با اشاره به درخواست سفرای و مسئولان کشورهای خارجی برای حضور در قزوین افزود: این درخواست ها نشان می دهد که کشورهای اروپایی از ظرفیت و توان صنعتی قزوین آگاهی یافته و خواستار حفظ و ارتقای روابط خود با ما هستند .استاندار با اشاره به صادرات غیرنفتی استان اضافه کرد: صادرات غیرنفتی استان در 6 ماه سال جاری نسبت به مدت مشابه سال قبل 44 درصد افزایش یافته است که نشان دهنده توانمندی و فعالیت استان است.وی گفت: قزوین در زمینه کشاورزی و گردشگری نیز ظرفیت خوبی دارد و 13 درصد آثار تاریخی ثبت شده کشور علیرغم مساحت کم در قزوین قرار دارند.زاهدی اضافه کرد: جاذبه های فرهنگی و گردشگری، موقعیت جغرافیایی ویژه، نزدیکی به تهران، داشتن زیرساخت ها و خطوط مواصلاتی به ظرفیت های و توانمندی های استان افزوده است که باید بیشتر از این ظرفیت ها بهره برداری کرد.این مسئول گفت: دانشگاه های استان نیز وضعیت خوبی دارند هرچند قزوین ظرفیت بیشتری برای توسعه علمی دارد و در آینده تکمیل و بهره برداری از  پروژه چشمه نور که تقریبا در 10 کشور  جهان چنین شتاب دهنده ای وجود دارد به ظرفیت های قزوین خواهد افزود.وی با اشاره به حذف معافیت مالیاتی شعاع 120 کیلومتری شهرک های صنعتی گفت: سرمایه گذاران از 18 سال گذشته با آگاهی از بهره مندی از این معافیت در استان سرمایه گذاری کرده اند  و امیدواریم هرچه سریعتر شاهد تغییر و اصلاح این بخشنامه باشیم.6101            "}