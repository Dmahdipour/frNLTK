{"onTitr":"","titr":" روز خوب ورزش گلستان در پاراآسیایی جاکارتا","describe":" گرگان - ایرنا – ملی پوشان گلستانی تیم های والیبال نشسته مردان و زنان ایران در دیدار فینال بازی های پارا آسیایی جاکارتا ، با کسب یک مدال طلای مردان و نقره زنان، روز خوبی را برای ورزش استان در این رقابت ها رقم زدند.", "text":"به گزارش روز پنجشنبه خبرنگار ایرنا، والیبال نشسته مردان ایران قدرت برتر آسیا و جهان و والیبال نشسته زنان ایران یکی از مدعیان همیشگی آسیا است. در دوره گذشته بازی های آسیایی در اینچئون تیم ملی مردان بر سکوی قهرمانی ایستاد و زنان به رتبه دومی قناعت کردند که این افتخار در جاکارتا هم تکرار شد. در تیم ملی مردان که با اقتدار بر سکوی قهرمانی ایستاد، محمد نعمتی نماینده استان گلستان بود که موفق به کسب مدال طلای این مسابقات شد. ایران در بازی فینال بازی های جاکارتا، تیم چین را همانند مرحله مقدماتی سه بر صفر و به آسانی پشت سر گذاشت و مقتدرانه به طلای این دوره از رقابت ها دست یافت . دیگر مدال ورزش گلستان در این بازی ها،  امروز و در والیبال نشسته زنان به دست آمد. در رقابت های فینال این مسابقات تیم والیبال نشسته زنان به مصاف تیم قدرتمند و همیشه مدعی چین رفت که همانند دوره گذشته بازی های آسیایی نتیجه را واگذار کرد و به قرار گرفتن در رده دومی و مدال نقره قناعت کرد.زهرا دانای طوس که در بازی های اینچئون هم در ترکیب تیم ملی ایران قرار داشت، تنها گلستانی حاضر در این تیم بود که به دومین مدال نقره خود در پاراآسیایی رسید. تنها رقابت باقیمانده ورزشکاران گلستانی در پاراآسیایی جاکارتا در بسکتبال با ویلچر است که فردا جمعه این تیم با حضور عبدالجلیل قرنجیک از گلستان برای کسب عنوان قهرمانی با کره جنوبی دیدار خواهد کرد.اولین مدال ورزش گلستان در بازی های پاراآسیایی جاکارتا توسط نورمحمد آرخی در ماده پرتاب وزنه به دست آمده بود. 3091/1860            "}