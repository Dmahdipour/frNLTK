{"onTitr":"","titr":" مرحله نخست پرداخت تسهیلات اشتغال پایدار در حال اتمام است","describe":" بیرجند - ایرنا - معاون امور تعاون وزیر تعاون، کار و رفاه اجتماعی گفت: مرحله نخست جذب و پرداخت تسهیلات اشتغال پایدار روستایی و عشایری در حال اتمام است و با نظارت های جدی در این زمینه باید در جای خود و به افراد واجد شرایط پرداخت شود.", "text":"به گزارش ایرنا سید حمید کلانتری دوشنبه شب در نشست مشترک کارگروه تخصصی اشتغال و کمیسیون هماهنگی بانک های استان خراسان جنوبی اظهار داشت: مرحله نخست طرح پرداخت تسهیلات اشتغال پایدار روستایی و عشایری بنا بود تا پایان شهریورماه جذب شود اما به دلایلی تا پایان جذب کامل به استان ها مهلت داده شد. وی بیان کرد: توزیع اعتبارات در این زمینه تا حد زیادی متوازن بوده است و دلیل پررنگ تر بودن آن در گرایش های کشاورزی، اشتغال بیشتر روستاییان در این زمینه است. معاون امور تعاون وزیر تعاون، کار و رفاه اجتماعی گفت: استان مرزی خراسان جنوبی از نظر جذب نسبی تسهیلات رتبه هفتم کشور را دارد که قابل قبول و تقدیر است. وی افزود: بعد از 15 سال اعتبار ویژه ای با شرایط ویژه تر برای جوامع روستایی پیش بینی شده است تا روستاها تبدیل به کانون توسعه و از این طریق از مهاجرت روستاییان جلوگیری شود. کلانتری درباره افزایش اختیارات استانداران در خصوص تسهیلات اشتغال روستایی گفت: نباید تنها به برگزاری جلسات و گزارش کار بسنده کرد بلکه خروجی مهم است. وی ادامه داد: اینکه در خراسان جنوبی جلسات اشتغال به ریاست استاندار و با حضور مدیران عامل بانک ها و دستگاه های اجرایی برگزار می شود خوب است که پیشنهاد می شود به صورت پایلوت کار گروهی و دسته جمعی در استان ادامه یابد. معاون وزیر تعاون، کار و رفاه اجتماعی گفت: مبانی توسعه درون زا، مردمی و عدالت محور برای اقتصاد مقاومتی همین نظریه هایی است که در روستاها بیان شده و مردم مشارکت داده شده اند. معاون وزیر تعاون، کار و رفاه اجتماعی اظهار داشت: برای کارهایی که روتین شده نیاز به برگزاری جلسات مکرر نیست بلکه باید جلساتی برگزار شود تا مشکلات و گره کارها بررسی و رفع شود. وی گفت: در پرداخت تسهیلات اشتغال پایدار روستایی و عشایری 11 استان مرزی در اختیار معاونت تعاون گذاشته شد که تاکنون هشت استان جزو رتبه های نخست از نظر میزان جذب و پرداخت تسهیلات هستند. کلانتری افزود: خراسان جنوبی نسبت به برخی استان ها که به عنوان استان برخوردار مطرح هستند عملکرد بهتری داشته و توانسته اکثر مبلغ ابلاغی را پرداخت و حدود 40 درصد بیش از این را هم مصوب و انعقاد قرارداد کند. وی بیان کرد: برخی طرح های مصوب و انعقاد قرارداد شده در بانک های عامل استان وجود دارد که منتظر تخصیص مرحله دوم تسهیلات اشتغال پایدار روستایی و عشایری هستند. معاون امور تعاون وزیر تعاون، کار و رفاه اجتماعی تاکید کرد: همه تلاش مدیران ذیربط باید معطوف به این موضوع شود که تسهیلات اشتغال پایدار در جای خود صرف و هزینه شود. وی گفت: برخلاف برخی نگرانی هایی که در آغاز طرح پرداخت تسهیلات مطرح بود که این پول در اختیار افراد واجد شرایط قرار نگیرد اما با نظارت بر طرح ها تاکنون طرح با موفقیت پیش رفته است. دی ماه 96 وزیر تعاون، کار و رفاه اجتماعی دستور العمل «آیین نامه اجرایی قانون حمایت از توسعه ایجاد اشتغال پایدار روستایی و عشایری با استفاده از صندوق توسعه ملی» را با هدف کاهش بیکاری و رونق اشتغال به استانداران سراسر کشور ابلاغ کرد. مجموع منابع صندوق توسعه ملی با تلفیق منابع هریک از بانک های عامل حدود 12 هزار میلیارد تومان بوده که برای پرداخت تسهیلات اشتغال پایدار روستایی و عشایری اختصاص یافته است. نرخ سود تسهیلات اشتغال روستایی با توجه به مناطق روستایی، مرزی و عشایری متفاوت و از چهار تا 6 درصد است که مدیران دستگاه های اجرایی با ارائه طرح و مدیران عامل بانک ها باید تا پایان شهریور نسبت به جذب سهم استان خود اقدام می کردند اما مدت زمان تعیین شده حذف و مقرر شد تا پایان جذب کامل تسهیلات ابلاغی، تسهیلات جذب و پرداخت شود. حضور در نشست تخصصی و هم اندیشی با تعاونگران خراسان جنوبی، نشست بررسی مشکلات شرکت های تعاونی و تولیدکنندگان شهرستان قائنات، بازدید از کارخانه خوراک طیور شرکت تعاونی کشاورزی مودت قاینات و بازدید از نمایشگاه تعاونی روستایی الغدیر شهرستان بیرجند از دیگر برنامه های معاون امور تعاون وزیر تعاون، کار و رفاه اجتماعی در سفر به خراسان جنوبی بود. 7557*3028            "}