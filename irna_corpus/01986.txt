{"onTitr":" ایرنا گزارش می دهد    ","titr":" افزایش قیمت مرغ با وجود تخصیص ارز دولتی به نهاده های تولید","describe":" تهران- ایرنا- قیمت گوشت مرغ در شرایطی یک بار دیگر در بازار روند افزایشی به خود گرفته است که علاوه بر دریافت ارز دولتی برای تامین نهاده های اولیه، در هفته های اخیر با کاهش قیمت نیز روبرو شده بود.", "text":"به گزارش ایرنا، سالیانه 100 میلیون تن گوشت مرغ در سطح جهان تولید می شود که نزدیک به 10 میلیون تن آن در مبادلات تجاری قرار می گیرد؛ از این رقم حدود سه میلیون تن آن به مصرف همسایگان ایران می رسد؛ عراق هر سال بیش از 640 هزار تن و عربستان 800 هزار تن مرغ وارد می کنند، درحالی که ایران ظرفیت تولید نزدیک 3 میلیون تن گوشت مرغ را دارد.طبق آمارها سالیانه 2 میلیون و 300 هزار تن گوشت مرغ در ایران تولید و عرضه می شود که تامین کننده نیاز داخلی است؛ در سالهای اخیر سالانه 100 هزار تن مرغ مازاد بر نیاز داخلی آن به کشورهای هدف صادر می شد که به دلیل مسائل اقتصادی صادرات آن متوقف شده است. پس از بروز نوسان های ارزی در ابتدای امسال، دولت حمایت از تولید داخل و کالاهای اساسی را در دستور کار قرار داد و اقدام به تخصیص ارز یارانه ای 4200 تومانی برای نهاده های تولید از جمله کنجاله سویا، ذرت کرد اما با این وجود، دست اندرکاران صنعت طیور می گویند افزایش هزینه های تمام شده تولید، قیمت گوشت مرغ را تحت تاثیر قرار داده است.به همین دلیل با اینکه در مردادماه امسال ستاد تنظیم بازار قیمت مصوب هر کیلوگرم گوشت مرغ را برای مصرف کنندگان هشت هزار و 175 تومان تعیین کرد، اما این محصول در ماه های گذشته نه فقط با نرخ مصوب عرضه نشد بلکه بهای آن در خرده فروشی ها به هر کیلوگرم 11 هزار تومان نیز رسید.برخی دست اندرکاران صنعت طیور، نوسان نرخ گوشت مرغ را ناشی از افزایش هزینه های تولید می دانند اما در مقابل برخی کارشناسان نیز بر این باورند که با وجود حمایت های یارانه ای دولت از کالاهای اساسی و نهاده های طیور و تولید مناسب، روند افزایشی قیمت گوشت مرغ در بازار مصرف منطقی نیست.البته برخی تولیدکنندگان مدعی هستند که در تامین کنجاله سویای مورد نیاز واحدهای پرورشی خود با مشکلاتی همچون محدودیت خرید این کالا مواجه اند.براساس آمارها سالیانه نزدیک به 9 میلیون تن انواع نهاده های دامی ذرت، جو و کنجاله سویا به ارزش حدود سه میلیارد دلار وارد می شود؛ در واقع نزدیک به 80 درصد نهاده های مورد نیاز کشور وارداتی است.ملیکا نوری یکی از شهروندان تهرانی در گفت و گو با خبرنگار اقتصادی ایرنا با انتقاد از وضعیت قیمتی بازار کالاهای مصرفی گفت: با افزایش قیمت گوشت قرمز، بسیاری برای تامین پروتئین مورد نیاز خانواده خود به مصرف گوشت مرغ روی آوده اند اما هر روز شاهد افزایش قیمت آن هستیم.وی افزود: این امر نگرانی هایی را برای مردم ایجاد کرده زیرا ممکن است بتوانند به راحتی این کالا را در سبد خرید خود جای دهند.لیلا موسوی یکی دیگر از شهروندان به خبرنگار ایرنا می گوید: در حالی مسئولان در ماه های اخیر همیشه به مردم اطمینان داده اند که مشکلی در تامین کالاهای اساسی وجود ندارد، اما وقتی به بازار مصرف مراجعه می کنیم، شاهد افزایش قیمت مواد غذایی مورد نیاز خود هستیم که گله مندی را در بین شهروندان ایجاد کرده است.وی گفت: محصولات پروتئینی بویژه گوشت مرغ از اقلامی هستند که در داخل تولید می شوند و دولت هم اعلام کرده که نهاده های این بخش را تامین می کند اما در عمل می بینیم که قیمت آن روند افزایشی در بازار دارد.در این پیوند «محمد یوسفی» رئیس انجمن صنفی پرورش دهندگان مرغ گوشتی ایران در گفت و گو اختصاصی با ایرنا وضعیت تولید گوشت مرغ کشور را مناسب ارزیابی کرد و گفت: بخشی از نوسان نرخ گوشت مرغ مرتبط به افزایش هزینه های تولید در ماه های اخیر است به طوری که اکنون قیمت منطقی مرغ زنده درب مرغداری ها باید 7 هزار و 500 تومان باشد در حالی که کمتر از این نیز فروخته می شود.وی علت کاهش قیمت مرغ در هفته های اخیر به ویژه دهه اول محرم را کاهش تقاضای این محصول دانست و افزود: به دلیل افزایش نرخ ارز در آن برهه زمانی مردم بیشتر به سمت خرید برنج و روغن و دیگر کالاهای مصرفی روی آوردند و به دلیل کاهش نقدینگی خانوارها مصرف مرغ کاهش یافت.وی به برگزاری اخیر جلسه کارگروه برنامه ریزی تولید اشاره کرد و اظهار داشت: در این جلسه قرار شد برای تامین نیاز بازار فواصل جوجه ریزی افزایش یابد تا مرغداران بتوانند جذب بیشتری برای جوجه داشته باشند که همین امر در افزایش قیمت جوجه یک روزه و در نهایت گوشت مرغ می تواند موثر باشد.وی قیمت نهاده های طیور را بالا عنوان کرد و افزود: به دلیل مشکلاتی در سیستم حمل و نقل، این کالاها از بنادر شمالی و جنوبی با تاخیر به استان ها ارسال می شود و در صورت ارسال نیز تقاضای نرخ مجدد پشت بارنامه مربوط به صاحب کالا می شود که باید بپردازد.به گفته وی، اکنون قیمت هر کیلوگرم کنجاله سویا 2 هزار و 700 تومان و ذرت یک هزار و 350 تومان است که مرغداران در تامین کنجاله سویا با مشکلاتی مواجه هستند.یوسفی حضور شرکت پشتیبانی امور دام را در متعادل بودن نرخ نهاده های طیور موثر دانست و گفت: قرار است در روزهای آتی محموله های شرکت پشتیبانی امور دام به استان ها ارسال شود.«مهدی یوسفخانی» رییس اتحادیه صنف مرغ و ماهی امروز (چهارشنبه) قیمت هر کیلوگرم مرغ در محل کشتارگاه را 9150 تومان، عمده فروشی را 9350 تومان، میدان بهمن را 8800 تومان و خرده فروشی را 10 هزار و 250 تومان اعلام کرد.به گفته وی، قیمت امروز گوشت مرغ نسبت به اوایل مهرماه یک هزار و 350 تومان افزایش را نشان می دهد؛ این درحالیست که قیمت هرکیلوگرم گوشت مرغ در اوایل مهرماه 8900 تومان به دست مصرف کنندگان می رسید.«حمید ورناصری» مدیرعامل شرکت پشتیبانی امور دام کشور درباره تامین نهاده های صنعت طیور به ایرنا گفت: 17 کشتی حامل نهاده های دام و طیور در راه رسیدن به کشور است که چند محموله آن به بندر امام خمینی (ره) رسیده که پس از تخلیه برای توزیع به سرعت به استان ها ارسال می شود.وی به دست اندرکاران صنعت دام و طیور اطمینان داد که هیچ کمبودی در تامین ذرت، کنجاله سویا و جو نباشد.به گفته وی، تاکنون 2 میلیون و 400 هزار تن نهاده طیور  کنجاله سویا، ذرت و جو با قیمت های مصوب هر کیلوگرم ذرت یک هزار و 150 تومان، کنجاله سویا 2 هزار و 200 تومان و جو یک هزار و 180 تومان در استان ها در حال توزیع است.اقتصام**9186*2025            "}