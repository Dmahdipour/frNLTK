{"onTitr":"","titr":" گران‌فروشان بلیت هواپیما به تعزیرات معرفی شدند","describe":" تهران- ایرنا- معاون نظارت سازمان حمایت از حقوق مصرف کنندگان و تولیدکنندگان اعلام کرد: شرکت‌های هواپیمایی که خودسرانه و بدون هماهنگی با کارگروه تنظیم بازار اقدام به افزایش قیمتها کرده‌اند، برای آنها پرونده گران‌فروشی تشکیل و به سازمان تعزیرات حکومتی ارسال شده است.", "text":"«وحید منایی» روز جمعه در گفت وگو با خبرنگار اقتصادی ایرنا افزود: پس از افزایش قیمت بلیط هواپیما و در پی تغییرات نرخ ارز، سازمان هواپیمایی با تغییر نرخ بلیت به ارز نیمایی، اقدام به تغییر و افزایش قیمت‌ها کرد که این اقدام مغایر با ضوابط تغییر قیمت‌ها و هماهنگی با کارگروه تنظیم بازار است.وی در زمینه چگونگی افزایش قیمت بلیت هواپیما توضیح داد: بر پایه ابلاغیه وزیر صنعت، ‌معدن و تجارت به عنوان رئیس کارگروه تنظیم بازار که اختیاراتی از رئیس جمهوری به عنوان جانشین وی در ستاد هدفمندی یارانه‌ها دارد، همه نهادهای دولتی و غیردولتی و دستگاه‌هایی که اختیارات قانونی قیمت‌گذاری دارند، در شرایطی که رئیس ستاد اعلام کند باید پیش از هرگونه افزایش قیمت با کارگروه تنظیم بازار هماهنگ کنند و این موضوع نیز جزء این دسته بوده است.منایی ادامه داد: بر اساس ابلاغیه 10 شهریورماه وزیر صنعت، ‌معدن و تجارت، «کالاها و خدمات» اولویت‌بندی شدند و قیمت بلیت هواپیما در بند «ب» گروه یک (اولویت‌دار) قرار دارد و باید تغییر قیمت آن با هماهنگی کارگروه تنظیم بازار انجام شود.وی در زمینه اقدام‌های سازمان حمایت در مقابله با افزایش خودسرانه بلیط هواپیما افزود: در مرحله نخست، قیمت‌هایی که  براساس نرخ دلار آزاد افزایش یافته بود با هماهنگی سازمان هواپیمایی طبق ارز نیما پایین آمد و از شدت گرانی اولیه کاسته شد اما باز هم قیمت‌ها غیرقانونی بود و براساس مصوبه کارگروه تنظیم بازار، هرگونه تعیین قیمت باید با هماهنگی و اعمال نظر این کارگروه باشد.معاون نظارت سازمان حمایت از حقوق مصرف کنندگان و تولیدکنندگان ادامه داد: از سوی دیگر سازمان هواپیمایی با استناد به ماده 161 قانون برنامه پنجم، این افزایش قیمت‌ها را قانونی می دانست، در حالی که دستور رئیس کارگروه تنظیم بازار ارجح بر این ماده قانونی است و در این شرایط باید پیش از هرگونه افزایش قیمت، با کارگروه تنظیم بازار هماهنگی شود.وی اضافه کرد: در این مرحله به سراغ ایرلاین‌ها و خطوط هواپیمایی مشخص که افزایش قیمت داشتند رفتیم تا اسناد بهای تمام شده را بررسی کنیم که آیا منطبق با ضوابط قیمت‌گذاری سازمان حمایت و تنظیم بازار هست یا خیر؛ اما از کل ایرلاین‌ها فقط چهار مورد اسناد ارائه کرده‌اند.منایی تاکید کرد: در ادامه، شرکت‌هایی که با ما همکاری نکرده و گران‌فروشی کردند را به سازمان تعزیرات حکومتی معرفی کردیم؛ همچنین مستندات ارائه شده از سوی برخی شرکت‌ها را بررسی کرده و برای تصمیم‌گیری به کارگروه تنظیم بازار گزارش شده است.وی گفت: سازمان حمایت در همه حال نظارت خود را اعمال می‌کند و در صورت تخلف، برای اقدامات بعدی به تعزیرات حکومتی معرفی خواهد کرد.منایی، در زمینه لزوم و ضوابط افزایش قیمت‌ها توضیح داد: نرخ‌ها بسته به شرایط و عوامل هزینه‌ای تغییر می کند، اما برخی تغییرات بسیار موثر است که از قبل باید هماهنگی با کارگروه تنظیم بازار انجام و درخواست ارائه شود؛ اما تاکنون درخواستی از سوی شرکت‌های هواپیمایی ارائه نشده است.اقتصام*3065** 2023** 1055            "}