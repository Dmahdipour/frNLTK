{"onTitr":" رئیس سازمان راهداری:    ","titr":" 2700 میلیارد ریال برای بازسازی راه های سیل زده نیاز است","describe":" تهران- ایرنا- رئیس سازمان راهداری و حمل و نقل جاده ای در نامه ای به رئیس سازمان برنامه و بودجه کشور خواستار تخصیص 2700 میلیارد ریال اعتبار برای بازسازی خسارات ابنیه و راه های مواصلاتی استان های گیلان، مازندران، خراسان ‌شمالی و گلستان شد.", "text":"به گزارش ایرنا از سازمان راهداری و حمل و نقل جاده ای، عبدالهاشم حسن نیا روز پنجشنبه در این نامه آورده است: در صورت تامین این اعتبار، رفع مشکلات و موانع و بازسازی این راه ها و ابنیه فنی آن در این چهار استان امکان‌پذیر خواهد بود.در روزهای اخیر وقوع سیل خسارات زیادی به زیرساخت های استان های شمالی به ویژه راه ها و ابنیه فنی آن در استان های مازندران و گیلان و به میزان کمتر در استان های گلستان و خراسان‌شمالی وارد شده است.محمد باقر نوبخت معاون رئیس جمهوری و رئیس سازمان برنامه و بودجه کشور پس از بازدید از مناطق سیل‌زده و تأکید بر برآورد اعتبار جبران خسارات وارده از سوی این سازمان برای تسریع در بازسازی این مناطق روز گذشته در حاشیه نشست هیات دولت گفت: بر اساس مصوبه امروز هیات وزیران 9 میلیارد تومان برای تامین نیازهای فوری سیل زدگان، 50 میلیارد تومان برای امور هزینه ای و 100 میلیارد تومان برای امور زیربنایی و تملک دارایی مناطق سیل زده در استان های گیلان و مازندران اختصاص یافته است.وی افزود: پس از اینکه گزارش بازدید به هیات وزیران ارائه شد، این اعتبارها برای مرمت زیرساخت ها به ویژه پل ها که موجب قطع ارتباط برخی روستاها با شهرها شده است، مصوب شد. رئیس سازمان برنامه و بودجه بیان کرد: سیل اخیر دو ویژگی داشت؛ یکی اینکه حجم نزولات جوی برابر برخی گزارش ها در بی سابقه بود و بین 250 تا 350 میلیمتر بارش را شاهد بودیم. نوبخت اضافه کرد: این بارش ها در 2 روز متوالی (13 و 14 مهرماه) بود؛ بنابراین امکان ساماندهی روستاها در این مدت کوتاه وجود نداشت به همین جهت خسارت هایی را به ساکنان حاشیه رودخانه ها، ابنیه و زیرساخت ها همچون پل و راه ها وارد کرد.اقتصام*1103*1834            "}