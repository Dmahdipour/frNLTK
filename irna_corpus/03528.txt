{"onTitr":"","titr":" مال خلیفه گناوه نیاز به سرویس رفت وآمد همگانی  دارد","describe":" گناوه-ایرنا- اهالی روستای مال خلیفه گناوه خواستار راه اندازی سرویس رفت و آمد خودرو عمومی میان  این روستا با مرکز این شهرستان شدند.", "text":"به گزارش ایرنا، نبود ناوگان حمل و نقل عمومی در این روستا باوجود اینکه با شهر گناوه فاصله اندک دارد، باعث شده تا مردم آن بویژه بانوان برای انجام امور روزمره به این شهر دچار مشکلات عدیده ای شوند و به ناچار از خودروهای آژانس خصوصی استفاده کنند.نبود سرویس همگانی در این روستا با بازشدن مدارس و دانشگاه ها نیز بر این مشکل افزوده و باعث شده تا  دانش آموزان و دانشجویان برای رفت و آمد به محل تحصیل خود از  وسایل خصوصی استفاده و هزینه های زیادی بپردازند.  یکی از اهالی این روستا گفت: نبود وسیله حمل و نقل عمومی یکی از معضلات اصلی این روستا محسوب می شود که از مسئولان انتظار داریم در برطرف کردن این نیاز بحق مردم چاره اندیشی کنند.حوریا شیری افزود: باتوجه به اینکه مسافت روستای محل سکونت با شهر  فاصله ای ندارد بکارگیری یک دستگاه اتوبوس از ناوگان حمل و نقل شهری گناوه  مشکلات تردد مردم را برطرف خواهد کرد.وی گفت: به دلیل نبود تاکسی و اتوبوس عمومی مجبور به استفاده از تاکسی تلفنی بخش خصوصی هستم که بار مالی و روانی بر خود خانواده ام وارد می شود و مقرون به صرفه نیست. دیگر ساکن این روستا گفت: بیشتر مردم این روستا برای رفتن به شهر گناوه ناچارند از تاکسی های خصوصی استفاده کنند که در شرایط کنونی اقتصادی و گرانی فشار زیادی به اهالی این روستا بویژه نیازمندان وارد می شود. سجاد شیری افزود: استفاده از خط واحد اتوبوس رانی و تاکسی شهری برای روستاهایی که با شهر فاصله کمی دارند راهکاری برای حل مشکلات تردد مردم است و این خواسته دور از انتظار  نیست. دهیار مال خلیفه با تائید خواسته مردم این روستا گفت: دهیاری نسبت به هرگونه کاری که جنبه عام المنفعه دارد احساس مسئولیت می کند.مراد منوچهری افزود: باتوجه به نیاز مردم این روستا قرار داشتن در محدوده شهر گناوه، برای راه اندازی سرویس همگانی از طریق شهرداری پیگیری خواهد شد.سرپرست بخشداری مرکزی گناوه گفت: امکان تامین خودرو همگانی برای تردد مردم روستای مال خلیفه به مرکز شهر وجود دارد که باید دهیار  دراین زمینه درخواست خود را  پیشنهاد دهد.دانیال اسفندیاری افزود: خرید یک دستگاه اتوبوس نیاز به اعتبار زیاد دارد که باید دهیار در بودجه سالانه خود پیش بینی تا بررسی و تصمیم گیری شود.وی اظهارداشت: دهیار و شورای اسلامی این روستا می توانند برای سهولت در رفت و آمد مردم با شهرداری نیز رایزنی تا اتوبوس در اختیار آنان قرار دهد.روستای ساحلی مال خلیفه از توابع بخش مرکزی گناوه در جوار مرکز این شهرستان قرار دارد.6164/6043            "}