{"onTitr":"","titr":" کشتی همدان در برزخ حاشیه","describe":" همدان- ایرنا- کشتی که روزگاری به عنوان ورزش اول استان همدان به شمار می رفت، در سال های اخیر به دلیل اختلاف ها و سوء مدیریت دچار افت شد تا اینکه امروزه برزخ حاشیه دامن گیر آن شده است.", "text":"به گزارش ایرنا کشتی همدان در دهه 70 و اوایل دهه 80 همواره جزو سه استان برتر کشور به شمار می رفت و حتی یک دوره نیز عنوان قهرمانی کشور را در میان بزرگان این رشته ورزشی به خود اختصاص داد.نسل طلایی کشتی همدان را نفراتی همچون مسعود مصطفی جوکار، جلال عسگری، حمید سیفی، علیرضا درویشی، محمد رضایی، جلیل جگرگوشه، مصطفی یونسی نیا، محمدحسین سلطانی، عباس بیگلربیگی، جلال لطیفی و به دنبال آن میثم مصطفی جوکار، صادق گودرزی، جمال میرزایی، حمید و مسعود کمروند و مهران میرزایی تشکیل دادند و طولی نکشید که افتخارآفرینان کشتی استان به خاطره ها پیوستند.افت کشتی همدان در دهه 90 نمایان شد تا جایی که همدان دیگر نتوانست در جمع مدعیان برتر کشتی کشور قرار گیرد.تمرکز مسئولان وقت کشتی به تیمداری در لیگ برتر و به بار آمدن بدهی های سرسام آور و اکتفا به مقام سومی مسابقات سبب شد تا کشتی همدان از ناحیه پشتوانه سازی مغفول بماند.در واقع از دهه 90 تاکنون کشتی همدان نتوانست در سطح تیم ملی و میادین بین المللی درخششی داشته باشد و دلخوش افتخارآفرینی نفراتی همچون صادق گودرزی، میثم مصطفی جوکار و جمال میرزایی بود.با گذشت زمان این نفرات نیز از گردونه میادین کشتی کنار رفتند تا ورزش اول استان به یکباره شاهد افت چشمگیر در سطح کشور شود.** آرزوی دست نیافتنیپیشکسوتان میادین کشتی استان همدان اعتقاد دارند ، در هشت سال گذشته حرکت مهمی در پشتوانه سازی مناسب برای کشتی در این خطه انجام نشده است.در واقع کشتی استان همدان در این سال ها در کسب مدال های ملی موفق نبوده و شرایط فعلی نشانگر آن است که استان های مازندران، تهران، کرمانشاه و حتی البرز و خراسان رضوی عملکردی به مراتب بهتر را در این رشته قهرمانی داشته اند.این وضعیت باعث شده تا رسیدن در جمع برترین های کشتی کشور در شرایط فعلی به آرزوی دست نیافتنی تبدیل شود و کشتی همدان در عمل از گردونه سازندگی خارج شود.امروزه دیگر شاهد نسل طلایی کشتی استان نیستیم و حجم وسیع فعالیت های کشتی به حاشیه سازی ها، حاشیه نگاری و تخریب اختصاص یافته است.** تغییری که منجر به شوک نشدبا پایان یافتن دوره هشت ساله ریاست جلال صابریون از ریاست هیات کشتی همدان ، موج رقابت بین نامزدهای ریاست جدید هیات راه افتاد و همه به دنبال یارگیری و اخذ رای بودند.در این بین علی رحیمی فر عضو شورای اسلامی شهر همدان به کمک تنی چند از پیشکسوتان کشتی به صندلی ریاست رسید اما از همان بدو فعالیتش درگیر حاشیه های مختلف شد.بدهی های برجای مانده از لیگ برتر از یکسو، خالی بودن حساب هیات کشتی از سوی دیگر و بکارگیری همان نفرات قبل در بدنه هیات جدید سبب شد تا آنطور که انتظار می رفت، در مسیر موفقیت قرار نگیرد.با وجود تلاش برای احیای ورزش اول استان همدان، کشتی در برزخ حاشیه ها قرار گرفت و طولی نکشید که برخی همراهان رئیس جدید نیز علیه وی موضع گرفتند.** استعفا راهکار رهایی از حاشیه هاعلی رحیمی فر رئیس هیات کشتی همدان شهریورماه گذشته به طور کتبی استعفا داد و فدراسیون پس از بررسی جوانب، با این تصمیم وی موافقت کرد.وی که یازدهم بهمن ماه سال 95 به عنوان رئیس هیات کشتی همدان انتخاب شده بود، اواخر شهریورماه امسال استعفا کرد.رحیمی فر در ماه های گذشته در نوک پیکان انتقادها قرار گرفت و برخی رسانه ها نیز بارها به اشکالات و ضعف های او پرداختند.رئیس هیات کشتی همدان که اوضاع و احوال کشتی استان را مملو از حواشی و تخریب دید، چاره ای جز استعفا پیدا نکرد.جالب تر اینکه 2 تن از همراهان وی در زمان انتخابات ، در مقام علیه وی برآمده و پیگیر جانشین برای او بودند.حضور نداشتن مستمر در هیات کشتی، ضعف مدیریتی در انتخاب نفرات اصلح و کاربلد در کمیته های زیرمجموعه، مشکلات مالی و چندین مورد انتقادی بارها به رحیمی فر نسبت داده شد هر چند او هرگز نپذیرفت.* بازار داغ اتهامدر این بین برخی اعضای هیات کشتی پس از استعفای رحیمی فر به انتشار برخی مطالب که ریاست هیات قبلی را زیر سوال برد، پرداختند.در فضای مجازی اخباری منتشر شد مبنی بر تخلف های صورت گرفته از سوی رئیس قبلی هیات کشتی همدان، اما سوال اینجاست که رئیس فعلی هیات چرا پیگیری قانونی را لحاظ نکرد.آنچه که مشهود است، هیات کشتی همدان با بدهی های مالی روبه رو بوده که بیشتر آن میراث برجای مانده از حضور بی برنامه در لیگ برتر کشتی است.به واقع اگر حمایتی مبنی بر حضور در لیگ برتر کشتی از جانب مسئولان صورت نگرفته، چه اجباری بر حضور و انباشته شدن بدهی های مالی بوده و اگر هم حمایت لازم صورت گرفته، بودجه دریافتی در کجا هزینه شده است؟*پاک کردن صورت مسالهبا استعفای رحیمی فر ، حمیدرضا درویشی سرپرست هیات کشتی استان همدان شد.درویشی از کارمندان دستگاه ورزش استان همدان و از پیشکسوتان کشتی محسوب می شود اما براساس قوانین نمی تواند در انتخابات حضور یابد.نکته مهم اینجاست که چرا دستگاه ورزش همدان ابتدا به بررسی دقیق مشکلات کشتی استان نمی پردازد و مدیرکل ورزش و جوانان این استان که خود از خانواده گوش شکسته ها محسوب می شود، تدبیر لازم را اتخاذ نکرده تا شاهد افول در سطح کشور نباشیم.آیا با قبول استعفا و سپردن سکان کشتی به فردی دیگر که از جانب دستگاه ورزش ، تامین منابع مالی شرط اول محسوب می شود، به پیشرفت این رشته ورزشی منجر می شود؟آیا وقت آن نرسیده که کشتی همدان به افتخارآفرینان این رشته ورزشی سپرده شود تا با وقت بیشتر به رشد و اعتلای آن بپردازند.کشتی همدان امروزه نیازمند افرادی است که برای این رشته ورزشی زمان کافی اختصاص دهند، دلسوز وضعیت کشتی گیران باشند و فضای همدلی و اتحاد را بر خانواده آن حاکم کنند.*کشتی نیازمند اتحاد و همدلی استمدیرکل ورزش و جوانان همدان تاکید دارد: ورزش کشتی استان نیازمند اتحاد و همدلی است.رسول منعم افزود: کشتی همدان باید با تعامل و همکاری همه جانبه پیشکسوتان و صاحب نظران این رشته ورزشی در مسیر موفقیت قرار گیرد.وی بیان کرد: درصدد هستیم انتخابات جدید هیات کشتی همدان پاییز امسال انجام شود تا فرد منتخب فرصت بیشتری برای ایجاد ساختار مناسب در این هیات و در راستای توسعه کشتی استان قدم بردارد.وی با قدردانی از تلاش های علی رحیمی فر در مدت حضورش به عنوان رئیس هیات کشتی همدان گفت: به هر حال وی اصرار به استعفا داشت و در نهایت نیز مورد موافقت فدراسیون کشتی قرار گرفت.استان همدان هم اکنون هشت هزار کشتی گیر آزاد و فرنگی کار دارد.7520/2087            "}