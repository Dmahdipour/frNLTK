{"onTitr":" معاون کمیته امداد کشور:    ","titr":" مددجویان متقاضی پیاده‌روی اربعین کمک هزینه دریافت می کنند","describe":" ایلام - ایرنا - معاون امور فرهنگی کمیته امداد امام خمینی (ره) کشور گفت: با توجه به در پیش بودن اربعین حسینی مددجویانی که علاقه مند به شرکت در این راهپیمایی باشند از دریافت کمک هزینه برای این سفر زیارتی بهره مند خواهند شد.", "text":"به گزارش ایرنا، حجت الاسلام علی احمدیان روز پنجشنبه در سفر به استان ایلام در جمع تعدادی از مددجویان کانون محله روستای ساتیان شهرستان ایوان افزود: اعزام مددجویان به اردوهای زیارتی یکی از مهم‌ترین برنامه‌های فرهنگی این نهاد بوده بطوریکه در 2 سال اخیر بیش از 400 هزار مددجو از برنامه اعزام به اردوهای زیارتی این نهاد بهره‌مند شده اند.وی با اعلام اینکه این نهاد علاوه بر اردوی زیارتی مشهد مقدس در زمینهٔ اعزام مددجویان به عتبات عالیات نیز در چند سال اخیر فعالیت می‌کند، گفت: با توجه به در پیش بودن مراسم اربعین، مددجویانی که مایل به شرکت در این آیین معنوی باشند از پرداخت کمک ‌هزینه این نهاد برخوردار خواهند شد.وی بدون اشاره به مبلغ این کمک هزینه سفر زیارت اربعین حسینی بیان کرد: مددجویانی که بتوانند به‌موقع ویزای خود را تهیه کنند می‌توانند از این کمک‌هزینه برخوردار شوند و این نهاد در این زمینه کاروان اعزامی نخواهد داشت.معاون امور فرهنگی کمیته امداد کشور ارائه خدمات آموزشی و دینی به مددجویان را از دیگر برنامه‌های این نهاد عنوان کرد و یادآور شد: مددجویان شرکت‌کننده در این برنامه‌های آموزشی علاقه‌مند به فعالیت‌های دینی و فرهنگی بوده و برگزیدگان این رده‌ها نیز به مسابقات سراسری اعزام می‌شوند.حجت‌الاسلام احمدیان در ادامه با اشاره به رویکرد اصلی برنامه‌های فرهنگی کمیته امداد بر محور قرآن و شناخت اهل‌بیت است گفت: در کنار این رویکرد سایر برنامه‌های آموزشی و تفریحی نیز برای نشاط و شادابی خانواده‌ها حائز اهمیت است.معاون فرهنگی کمیته امداد در نخستین روز سفر به استان ایلام علاوه بر بازدید از کانون محله روستای ساتیان شهرستان ایوان از کانون فرهنگی کمیته امداد چرداول، کانون فرهنگی ولایت شهر ایلام و اردوگاه کمیته امداد ایلام بازدید و با دانش آموزان و مربیان این کانون‌ها گفتگو کرد.حجت‌الاسلام در بازدید از این کانون‌ها درزمینهٔ اعزام تعداد 80 نفر از دانش آموزان کانون محله ساتیان ایوان به اردوی مشهد مقدس به تعداد 80 نفر، دانش آموزان کانون فرهنگی چرداول به تعداد 40 نفر، گروه سرود منطقه یک ایلام به تعداد 26 نفر، دانش آموزان کانون ولایت شهر ایلام به تعداد 120 نفر و همچنین تهیه تجهیزات مورد نیاز کانون‌های ایلام و چرداول قول مساعد داد.وی همچنین از منازل شماری از خانواده های مددجوی نیازمند شهر ایلام بازدید کرد.7171/6119            "}