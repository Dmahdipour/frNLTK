{"onTitr":"","titr":" 6 روستای شرق نوشهر در محاصره سیل قرار گرفتند","describe":" نوشهر- ایرنا -  فرماندار نوشهر با اشاره به بارندگی شدید باران در غرب مازندران، گفت : 6 روستای بخش مرکزی این شهرستان در محاصره سیل قرار گرفتند.", "text":"عبدالصمد صفرنژاد روز شنبه در گفت و گو با خبرنگار ایرنا افزود: روستاهای شرق این شهرستان مانند مزگا ، چلک و بند پی به علت آبگرفتگی معابر و نفوذ آب به داخل واحدهای مسکونی در محاصره سیل قرار گرفته اند.وی گفت: هم اکنون وضعیت به گونه ای است که مسئولان ستاد مدیریت بحران شهرستان نیز به علت بالا آمدن آب ناگزیرند با قایق تردد کنند تا بتوانند کار امداد رسانی به سیل زدگان را انجام دهند.فرماندار نوشهر گفت: هرچند به علت شدت بارندگی گزارش دقیقی از آبگرفتگی تعداد واحدهای مسکونی در روستاهای شرق نوشهر در دسترس نیست ولی متاسفانه این بلای طبیعی طی تماس های تلفنی روستائیان خسارت های زیادی به اسباب و اثاثیه و منازل آن ها وارد کرده است.صفرنژاد افزود : حدود 18 رودخانه در این شهرستان جریان دارد و هرچند پیش از این با همکاری مسئولان دستگاه های اجرایی عملیات لایروبی این رودخانه ها انجام شد ولی باید برای پیشگیری از تکرار چنین حوادث کار کارشناسی و مطالعه برای ساماندهی این رودخانه ها انجام گیرد .شهرستان نوشهر دارای 2 شهر، 130 روستا است که بیش از 60 روستای آن در بخش مرکزی این شهرستان قرار دارد.7078 /1602/1654            "}