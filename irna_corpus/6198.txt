{"onTitr":" مخالفان؛    ","titr":" نقوی حسینی: عضویت در CFT مشکلی را حل نمی کند","describe":" تهران- ایرنا - سخنگوی فراکسیون نمایندگان ولایی مجلس گفت: عضویت ایران در کنوانسیون مبارزه با تامین مالی تروریسم نه تنها مشکلی از کشور را حل نمی کند بلکه به مشکلات می افزاید.", "text":"به گزارش خبرنگار پارلمانی ایرنا، «سید حسین نقوی حسینی» در ادامه جلسه علنی امروز - یکشنبه - مجلس به عنوان مخالف با لایحه CFT با بیان این که در آستانه تصمیم مهمی درکشور هستیم که به منافع ملی و راهبرد آینده کشور بستگی دارد، افزود: بحث‌های روزها و ماه‌های گذشته نشان می‌دهد موضوع مهمی مطرح است، رهبر معظم انقلاب مختصات آن را فرمودند و بیان کردند که در اتاق فکر استکبار جهانی این مباحث مطرح می‌شود و نمی‌دانیم سروته آن دست چه کسی است. وی یادآور شد: ما مباحث را منطقی و آرام می‌گوییم بحث منافع ملی مطرح است و دعوای جناحی نداریم و آرزوی ما هم موفقیت دولت است، اما به سوالات پاسخ دهید تا فریبکاری نشده و بحث‌های گذشته تکرار نشود. سخنگوی فراکسیون نمایندگان ولایی مجلس با طرح این سوال که ما از عضویت در این کنوانسیون چه می‌خواهیم و چه مشکلی با آن حل می‌شود، ادامه داد: موسسات مالی و پولی قبلی با ما کار نکردند و نمی‌کنند، ما راه‌های زیادی برای حل این مشکل رفتیم اما مشکل حل نشد، چرا مردم را می‌ترسانید و می‌گویید که اگر عضو کنوانسیون نشویم پروژه‌هایشان در شهرستان اجرا نمی‌شود، کالاهای اساسی نمی‌آید و مردم گرسنه می‌مانند، چرا دروغ می‌گویید.نقوی حسینی افزود: با مردم روراست باشید، پشت همین میکروفن گفتند اگر برجام تصویب شود آب آشامیدنی، اشتغال و مشکل مالی و پولی و گرفتاری حل می‌شود، اما گرفتاری‌ها همه از برجام است.وی تصریح کرد: مگر همین برجام را 20 دقیقه‌ای در مجلس شورای اسلامی تصویب نکردید؟ عضو کمیسیون امنیت ملی و سیاست خارجی مجلس خطاب به لاریجانی اظهارداشت: جناب عالی در این سه هفته جلسات متعددی را برای تصویب FATF تشکیل داده‌اید چرا بعد از بیانات رهبر انقلاب حتی یک جلسه تشکیل نداده‌اید تا بگویید این مطالبه رهبری از مجلس است. نقوی حسینی ادامه داد: ما چه کار کنیم که کنوانسیون‌های پخت و پز شده در اتاق‌های فکر استکبار در مجلس تصویب نشود، چرا جلسه تشکیل ندادید؟ چطور روسای فراکسیون‌ها را دعوت کرده و می‌گویید باید FATF تصویب شود؟ وی افزود: فراکسیون نمایندگان ولایی در جلسه‌ دعوتی آقای لاریجانی شرکت نکرد، چون می‌دانست هدفش چیست؟ رییس مجلس مجددا این فراکسیون را دعوت کرد و باردیگر جلسه گذاشت تا ما را برای تصویب FATF توجیه کند. چرا یک جلسه برای مطالبهرهبری تشکیل ندادید؟ چرا یک جلسه با روسای کمیسیون‌ها نگذاشتید که بگویید این مطالبه حضرت آقا برای امسال است و بیایید فکری برایش بکنید. وی خطاب به وزیر امور خارجه که در جلسه حاضر بود، تصریح کرد: ما برجام را تصویب کردیم، شرط هم گذاشتیم چه دستاوردی برای ملت ایران داشت؟ مشکل پولی و مالی را حل نکرد.‌ عضو شورای مرکزی فراکسیون نمایندگان ولایی مجلس ادامه داد: طبیب‌نیا وزیر پیشین امور اقتصادی و دارایی در سال 94 ، 40 توصیه FATF را پذیرفت و امضا کرد و ما عضو FATF شدیم،‌ چرا همکاری مالی و پولی نشد؟نقوی حسینی ادامه داد: مجلس شورای اسلامی سه لایحه دولت شامل پالرمو، مبارزه با پولشویی و لایحه مقابله با تروریسم را تصویب کرد. چه چیزی در کف دست شما گذاشتند و کدام مشکل‌ را حل کردند. وی اضافه کرد: چرا به مردم و نمایندگان دروغ می‌گویید؟ این که کشورها از ما نفت نمی‌خرند و حتی کشورهای دوست هم حاضر به خرید نفت ما نیستند مشکل‌شان FATF است؟ چرا با مردم روراست نیستید؟ اگر کشور عضو CFT هم بشوید و کنوانسیون را هم بپذیرید مشکل پولی و مالی‌ حل نمی‌شود. وی خطاب به رییس‌جمهوری افزود: یک خط برای نمایندگان بنویسید و در این مجلس تعهد بدهید که اگر عضو این کنوانسیون شدید همه مشکلات پولی و مالی ما حل می‌شود و نظام مالی و پولی دنیا با ما کار می‌کند، در این صورت ما همه رای می‌دهیم. نماینده ورامین در مجلس همچنین گفت: رییس جمهور بگوید اگر مساله حل نشد بنده را استیضاح کرده و عدم کفایت بزنید، شما یک صفحه بنویسید و تضمین دهید و ما رای می‌دهیم. نقوی حسینی ادامه داد: ما برجام را پذیرفتیم ولی مشکل حل نشد،ما FATF را پذیرفته‌ایم و عضو آن هستیم وزیر خارجه‌مان آن را امضا کرده و اکنون 40 توصیه آن را عمل می‌کنیم، در قبال عمل به این توصیه چه کاری برای شما کرد‌‌ه‌اند؟ چرا فریب می‌خوریم؟ مگر شما نمی‌دانید و دیپلمات نیستید و مگر به شما نگفته‌اند برجام، FATF، موشکی و حقوق بشر؟ با نمایندگان رو راست باشید. وی ادامه داد: این کنوانسیون‌ها و معاهدات به معنای برگشت به گذشته و بازگشت از ادعاهای انقلابی است، تصمیم با شما نمایندگان است تا یکبار مدرس‌گونه برخورد کرده و بگذارید ملت به وجود مجلس شورای اسلامی افتخار کند. سیام*9121**3050**1336            "}