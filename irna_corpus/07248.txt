{"onTitr":"","titr":" 20 درصد اراضی کشاورزی دامغان به آبیاری نوین مجهز است","describe":" دامغان- ایرنا- مدیر جهاد کشاورزی دامغان گفت: سامانه های نوین آبیاری با هدف افزایش بهره وری در مصرف آب در 20 درصد از اراضی کشاورزی این شهرستان اجرا شد.", "text":"سید محسن طباطبائیان روز شنبه در گفت و گو با ایرنا، به آبیاری 20 درصد اراضی کشاورزی دامغان به صورت نوین اشاره کرد و افزود: با توجه به خشکسالی و کمبود منابع آب، باید به سمت اصلاح روش‌های آبیاری حرکت کرد که در این گام با بهره‌گیری از ردیف اعتبارات ملی اجرای سامانه‌های آبیاری در اراضی کشاورزی دامغان پیگیری خواهد شد.مدیر جهاد کشاورزی دامغان اضافه کرد: برنامه ریزی بلند مدت در شهرستان، تجهیز همه اراضی دامغان به سامانه‌های نوین آبیاری است که امیدواریم در این امر موفق باشیم.وی افزود: با توجه به اهمیت آب به‌عنوان مهم‌ ترین نهاده بخش کشاورزی، هدف‌گذاری عمده به ‌منظور ارتقای بهره وری آبیاری از 35 درصد در روش‌های آبیاری سنتی به حداقل 80 درصد در سامانه‌های آبیاری تحت ‌فشار در برنامه ‌ریزی ‌ها گنجانده‌ شده است.طباطبائیان تصریح کرد: مهم ‌ترین علت محقق نشدن اجرای سامانه های نوین آبیاری، وجود پدیده خرده مالکی است که امکان ایجاد برنامه ‌ریزی برای آبیاری تحت ‌فشار را در این اراضی ناممکن می‌کند.وی افزود: با پیگیری‌های انجام‌شده طی سال جاری طرح‌های آبیاری تحت‌فشار، شبکه آبیاری اراضی پایین‌دست سد دامغان، اعتبارات تعاونی‌های تولید و اصلاح و بهسازی قنوات شهرستان، طرح‌های تسطیح اساسی و یکپارچه‌ سازی از مجموعه اعتبارات ملی در دستور کار جهاد کشاورزی دامغان قرار دارد.طباطبائیان خاطر نشان کرد: از ابتدای سال تاکنون 50 میلیارد ریال برای 500 هکتار از اراضی دامغان، سامانه آبیاری تحت فشار درنظر گرفته شده است که به هر هکتار 100 میلیون ریال کمک بلاعوض اهدا می شود.مدیر جهاد کشاورزی شهرستان دامغان تصریح کرد: در حال حاضر پنج هزار هکتار از اراضی این شهرستان مجهز به سامانه نوین آبیاری است که طی برنامه ریزی ومطالعات انجام شده، در صورت تامین اعتبار طی چهار سال آینده 15 هزار هکتار از اراضی کشاورزی این شهرستان به این سامانه آبیاری نوین مجهز می شود.پسته مهمترین محصول کشاورزی شهرستان دامغان است به طوری که ٨0 درصد پسته تولیدی استان سمنان در دامغان قرار دارد.در استان سمنان 198 هزار هکتار زراعت و باغ وجود دارد که 23 هزار هکتار آن باغ پسته است و از این میزان 18 هزار هکتار در دامغان قرار دارد.شاه پسند ، اکبری ، کله قوچی، احمد آقایی و عباسعلی از مهمترین ارقام پسته تولیدی در شهرستان دامغان است .9856/6103            "}