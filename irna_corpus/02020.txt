{"onTitr":" دومین روز رسیدگی به شکایت ایران،    ","titr":" وکلای ایران در لاهه: آمریکا از پاسخگویی خودداری می کند","describe":" تهران – ایرنا – وکلای ایران در دومین روز رسیدگی به شکایت تهران از واشنگتن در دیوان بین المللی دادگستری به علت نقض عهدنامه مودت از طریق تصرف غیرقانونی 2 میلیارد دلار از دارایی های بانک مرکزی، گفتند که آمریکا برای فرار از پاسخگویی به اتهاماتش، ایران را به حمایت از تروریسم متهم می کند.", "text":"به گزارش روز چهارشنبه ایرنا؛ محسن محبی رئیس هیأت ایرانی در آغاز این جلسه در این دادگاه وابسته به سازمان ملل متحد، گفت که عهدنامه مودت شامل تمامی روابط اقتصادی دوجانبه می شود و رفتار آمریکا درقبال شرکت ها وموسسات ایرانی از جمله بانک مرکزی به شدت ناقض این عهدنامه و مفاد آن است.محبی متذکر شد: قصد آمریکا برای فسخ عهدنامه تاثیری در این پرونده ندارد . وی یادآور شد که سابقه روابط ایران و آمریکا پس از پیروزی انقلاب باعث نشده و نباید بشود که دو کشور از طریق عهدنامه مودت اختلافات خود را حل و فصل کنند. وی بررسی پرونده نقض عهدنامه مودت از طریق از سرگیری تحریم های آمریکا علیه ایران را مثالی از حل و فصل قانونی اختلافات دو طرف دانست که منجر به رای دادگاه به سود ایران شد.وی بانک ملی ایران، شرکت زیرساخت ارتباطات ایران و ایران ایر را دیگر شرکت هایی دانست که علاوه بر بانک مرکزی هدف سیاست های آمریکا در قبال ایران و شرکت های ایرانی بوده اند.به گفته محبی، در حال حاضر اقدام های فرامرزی دادگاه های آمریکا در کشورهای لوکزامبورگ، انگلیس و کانادا ایران را نشانه رفته است.وی اقدام آمریکا در فرار از پاسخگویی به اتهامات و تخریب وجهه جهانی ایران را تقبیح و اعلام کرد که به این اتهام های بی اساس حمایت ایران از تروریسم پاسخ داده نخواهد شد، چرا که وکلای ایران برای دلیل دیگری در دادگاه حاضر شده اند.وی به اظهارات رهبر معظم انقلاب در محکومیت حوادث تروریستی 11سپتامبر استناد کرد و قربانیان ایرانی تروریسم و از جمله منافقین و شورای ملی مقاومت آن را یادآور شد و به جدیدترین حادثه تروریستی در اهواز اشاره کرد.وکلای ایران با نمایش نمودارهایی از واردات و صادرات ایران – آمریکا و قراردادهای اخیر (از جمله فرش، هواپیما و قطعات آن) اعلام کردند که برخلاف ایراد هیأت آمریکایی به شکایت ایران، روابط اقتصادی ایران و آمریکا پس از انقلاب نیز ادامه داشته و عهدنامه مودت شامل هرگونه تبادلات دوجانبه فارغ از میزان و حجم آن می شود.به گفته وکلای ایران، دفاعیات آمریکا که ایران را متهم به حمایت از تروریسم می کند مبنای قانونی نداشته و اثبات نشده است. آمریکا می خواهد که این پرونده مورد توجه قرار نگیرد و رویکردش در قبال ایران آن است که این کشور آن چنان بدرفتار است که نباید مواضعش شنیده شود.به گفته وکلای ایران، آمریکا در شکایت خود در پرونده گروگانگیری اعضای سفارتش در ایران و دفاعیاتش در پرونده حمله به سکوهای نفتی ایران بر قابل استناد بودن عهدنامه مودت صحه گذاشته و به هیچ وجه صلاحیت دادگاه برای بررسی ابعاد گوناگون پرونده جاری را نیز زیر سوال نبرده است.وکلای ایران اقدامات بانکی آمریکا علیه ایران را سازنده ندانسته وگفتند:آمریکا دردهه هشتاد ایران را بطور یکجانبه حامی تروریسم خواند که وزارت خارجه ایران آن را رد کرد و ایران چنین اقداماتی از سوی آمریکا را نقض قوانین بین الملل دانست که در برابر هیچ دادگاهی قابل دفاع نیست.وکلای ایران در این دادگاه به بلوکه کردن دارایی های ایران از سوی دولت آمریکا اشاره کرده و یادآور شدند که اقدامات آمریکا مجازاتی برای عموم (مردم) ایران است.وکلای ایران در دادگاه لاهه به قوانین بانکی 1972 اشاره کردند که تمامی بانک ها باید از مزایای حقوقی آن بهره مند شوند و اقدام سیستم قضایی و مالی آمریکایی در بلوکه کردن حدود دو میلیارد دلار از دارایی های ایران را تعجب آور دانستند.وکلای ایران در این دادگاه ساختارهای سیاسی و نظام های مالی و بانکی کشورها را متفاوت از یکدیگر دانستند که در نتیجه اقدامات بانکی آمریکا علیه ایران و شرکت ها و بانک های ایران از جمله بانک مرکزی سازنده نبوده است.اقدامات آمریکا در برخورد با شرکت ها و بانک های ایران که مفاد توافق های بانکی مربوط به سال 1954را زیرسوال برده و مستثنی دانستن آنها از قوانین بین المللی مالی و بانکی موجب ایجاد مشکلاتی شده است.وکلای ایران درپایان به دادگاه گفتند که هدف از این پیمان منفعت دو جانبه وهمچنین برخورداری از منافع آن است، ولی آمریکا این حقوق و پیمان را نقض کرده است.در جریان نخستین روزبررسی پرونده شکایت ایران علیه آمریکا، وکلای واشنگتن پریروز (دوشنبه) به بیان دفاعیات خود و ایراد اتهام های بی اساس علیه ایران پرداختند.جمهوری اسلامی ایران 26 خرداد 1395 درباره اختلاف مربوط به تخلفات دولت آمریکا نسبت به پیمان مودت روابط اقتصادی و حقوق کنسولی میان ایران وآمریکا که در روز 15 اوت 1955 (23 مرداد 1334) از سوی دو طرف امضا و در 16ژوئن1957(26 خرداد 1336) لازم الاجرا شده است، دادخواستی را در دفتر دیوان بین‌المللی دادگستری ثبت کرد.در دادخواست ایران به دادگاه لاهه آمده است: ایالات متحده با این موضع که ایران حامی تروریسم است (موضعی که ایران آن را قویاً رد می‌کند) شماری اقدامات اجرایی و قانون‌گذاری اتخاد کرده که اثر عملی آن‌ها تاثیر بر منافع و دارایی‌های ایران و موسسات ایرانی از جمله بانک مرکزی ایران و برخلاف پیمان مودت و از طریق اجرای رسیدگی‌ هایی قضایی علیه ایران است.وکلای آمریکا در روز نخست جلسات استماع شفاهی، موضوع نقض پیمان مودت از سوی واشنگتن را رد و ایران را به سوءاستفاده از دیوان متهم کرده و همچنین ادعاهای واهی واشنگتن مبنی بر دخالت ایران در انفجار مقر نظامیان آمریکایی در سال 1983 میلادی در بیروت را تکرار کردند. آنان ضمن اینکه مدعی شدند که ایران تامین کننده مالی حزب الله لبنان است، تهران را فاقد صلاحیت برای طرح شکایت علیه تصرف دارایی های خود در آمریکا دانستند.جلسه امروز در دو نوبت صبح (11:30 تا 2:30 به وقت تهران) و بعد از ظهر (4:30 تا 6:30 به وقت تهران) تشکیل می شود و بنا بر برنامه اعلام شده از سوی دادگاه، آمریکا و ایران به ترتیب در روزهای پنجشنبه وجمعه آتی سه ساعت زمان برای پاسخگویی به موارد مطرح شده از سوی طرف مقابل و بیان مطالب خود در اختیار دارند.دیوان بین المللی دادگستری چهارشنبه گذشته پس از چهار روز جلسات استماع شفاهی و چندین هفته بررسی پرونده، رای به تعلیق برخی تحریم های ضد ایرانی آمریکا دادند. صدور حکم نهایی ممکن است چندین سال به طول بیانجامد.پس از اعلام این رای مقدماتی، آمریکا اعلام کرد که از پیمان مودت خارج خواهد شد. اروپام**3092**1590            "}