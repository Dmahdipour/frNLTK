{"onTitr":" رئیس بنیاد نخبگان سمنان:    ","titr":" مخترعان 18 استان در جشنواره اختراعات حضور می یابند","describe":" سمنان- ایرنا- رئیس بنیاد نخبگان استان سمنان گفت: جشنواره اختراعات و ابتکارات رویش دماوند و خاوران با حضور مخترعان 18 استان کشور در سمنان برگزار می شود.", "text":"به گزارش ایرنا، داود فیض روز شنبه در نشست خبری در بنیاد نخبگان استان سمنان افزود: 103 طرح در جشنواره اختراعات و ابتکارات رویش دماوند و خاوران روزهای چهارشنبه و پنجشنبه هجدهم و نوزدهم مهر97 از استان های تهران، سمنان، خراسان های رضوی، شمالی و جنوبی، مازندران، گلستان، کرمان، سیستان و بلوچستان، لرستان، قزوین، البرز، اردبیل، آذربایجان های شرقی و غربی، مرکزی، همدان و گیلان، در سمنان حضور دارند.وی خاطرنشان کرد: از 103 مخترع شرکت کننده در این جشنواره که در سالن ورزشی دانشگاه آزاد اسلامی واحد سمنان برگزار می شود، 14 مخترع زن و 89 مخترع مرد هستند.رئیس بنیاد نخبگان استان سمنان با اشاره به ثبت 202 طرح در سامانه جشنواره اختراعات و ابتکارات رویش دماوند و خاوران، بیان کرد: از این تعداد در نهایت 103 طرح پذیرفته شد و یک ماه پس از پایان جشنواره، نتیجه داوری اعلام می شود.به گفته فیض، آیین افتتاح و اختتامیه جشنواره اختراعات و ابتکارات رویش دماوند و خاوران به ترتیب چهارشنبه ساعت هشت تا 10 و پنجشنبه 15 تا 17 با حضور مسوولان استانی و کشوری پیش بینی شده است.وی بیان کرد: اختراع های حاضر در جشنواره اختراعات و ابتکارات رویش دماوند و خاوران در گروه های الکترونیک و کنترل، برق و قدرت، تجهیزات پزشکی، شیمی، علوم دارویی، کامپیوتر، کشاورزی، عمران، مکانیک، مواد، نفت و گاز و پتروشیمی و صنایع غذایی ارایه می شود.رئیس بنیاد نخبگان استان سمنان اضافه کرد: بیشترین اختراع های ارایه شده در این جشنواره به ترتیب 23 اختراع در گروه تجهیزات پزشکی، 18 اختراع در گروه مکانیک، 13 اختراع در گروه عمران، 13 اختراع در گروه الکترونیک و 10 اختراع در گروه مواد است.وی با اشاره به تنوع حضور مخترعان از استان های مختلف منطقه دماوند و خاوران، گفت: 33 مخترع از استان تهران، 17 مخترع از سمنان، 12 مخترع از خراسان رضوی و 11 مخترع از مازندران در این جشنواره حضور دارند.وی افزود: علاقه مندان برای بازدید از جشنواره اختراعات و ابتکارات رویش دماوند و خاوران می توانند روزهای چهارشنبه و پنجشنبه این هفته به سالن ورزشی دانشگاه آزاد اسلامی سمنان مراجعه کنند.رئیس بنیاد نخبگان استان سمنان، شناسایی اختراع های برتر و کمک به تجاری سازی را از اهداف جشنواره اختراعات و ابتکارات رویش دماوند و خاوران در سمنان عنوان و خاطرنشان کرد: اختراع های حاضر در این جشنواره در سطح سه هستند و این جشنواره ابزاری برای شناسایی و کمک به ارتقای اختراع ها به سطح دو است.فیض با اشاره به اینکه در دنیا به طور متوسط از هر سه هزار یا یکهزار اختراع یک مورد به مرحله تجاری سازی می رسد، تاکید کرد: در ایران این معدل در شرایط بسیار بهتری از دنیا قرار دارد.وی اضافه کرد: در بنیاد نخبگان کشور گروه های تخصصی در حوزه های علمی، اقتصادی، تجاری و حقوقی، مشاوره های تخصصی برای ارتقای سطح اختراع ها ارایه می دهند.رئیس بنیاد نخبگان استان سمنان بیان کرد: 23 مخترع سطح سه در استان وجود دارد که نسبت به جمعیت تعداد قابل توجهی است.فیض افزود: از 23 مخترع، 15 اختراع در فرآیند تجاری سازی قرار دارند و 2 اختراع به سطح 2 رسیده اند که به معنای رسیدن به مرحله تجاری سازی کامل و ورود به بازار است.استان سمنان حدود 90 هزار دانشجو در بیش از 40 دانشگاه و موسسه آموزش عالی دارد و با داشتن دو پارک علم و فناوری در سمنان و شاهرود و مراکز رشد، سطح قابل قبولی در تعداد مخترع و نوآوری های علمی دارد. 6103            "}