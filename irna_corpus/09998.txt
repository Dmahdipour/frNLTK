{"onTitr":"","titr":" بوفه های ناسالم مدارس خراسان شمالی تعطیل می شوند","describe":" بجنورد- یرنا- معاون تربیت بدنی و سلامت اداره کل آموزش و پرورش خراسان شمالی گفت: برای مراقبت از سلامت دانش آموزان، آن دسته از بوفه های مدارس که اقدام به عرضه مواد غذایی ناسالم کنند، تعطیل می شوند.", "text":"حسن لنگری روز چهارشنبه در گفت و با گو با خبرنگار ایرنا با تاکید بر نظارت جدی بر بوفه ها، گفت: آموزش و پرورش به عنوان یک برنامه جدی، به سلامت دانش آموزان بسیار توجه دارد تا نسلی سالم را تحویل جامعه دهد.وی افزود: با متصدیان تمامی بوفه های مدارسی که مواد غذایی ناسالم و غیربهداشتی به دانش آموزان عرضه کنند نیز برخورد جدی می شود.لنگری اظهار کرد: در مرحله نخست به بوفه داران متخلف برای رفع مشکل تذکر داده می شود که در صورت تکرار، از ادامه فعالیت آنها جلوگیری می شود.وی یادآور شد: این طرح پارسال نیز در استان اجرایی شد اما با توجه به افزایش چاقی در بین دانش آموزان به علت مصرف غذاهای ناسالم، امسال به صورت بسیار جدی تر دنبال می شود.معاون تربیت بدنی و سلامت آموزش و پرورش خراسان شمالی اظهار کرد: هم اکنون 16 پایگاه تغذیه سالم به صورت الگو در مدارس شهرستان بجنورد راه اندازی شده که اقدام به عرضه مواد غذایی سالم و کاملا بهداشتی می کنند.وی افزود: برای راه اندازی این پایگاه ها 2 میلیارد ریال از محل اعتبارات کارگروه سلامت غذایی تامین و صرف خرید تجهیزاتی چون یخچال ویترینی، قفسه، بخاری و... شده تا مدارس مزبور یک سوپرمارکت کوچک را در محیط خود داشته باشند.لنگری گفت: با توجه به موفقیت این طرح و استقبال از آن پیشنهاد تخصیص 2 تا 3 میلیارد ریال اعتبار برای راه اندازی این پایگاه ها در دیگر شهرستان های استان به کارگروه سلامت داده شده است.165 هزار دانش آموز در بیش از 2 هزار باب آموزشگاه خراسان شمالی تحصیل می کنند. ط/5132            "}