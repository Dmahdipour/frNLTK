{"onTitr":"","titr":" دانش آموزان و دانشجویان علیه دولت ایتالیا تظاهرات کردند","describe":" رم - ایرنا - هزاران دانش آموز و دانشجو امروز جمعه در سراسر ایتالیا علیه سیاست های اقتصادی دولت این کشور  دست به اعتصاب و تظاهرات سراسری زدند.", "text":"به گزارش خبرنگار ایرنا از رم، نخستین اعتصاب و تظاهرات سراسری دانش آموزی و دانشجویی، در سال تحصیلی جدید علیه دولت ائتلافی ایتالیا، امروز در 50 شهر ایتالیا در میان تدابیر شدید امنیتی و نیروهای ضد شورش پلیس برگزار شد. هزاران دانش آموز و دانشجو علیه دولت ائتلافی وارد میدان شده و خواستار تغییرات واقعی برای بهبود بخش آموزشی شدند. معترضین با تاکید بر اینکه در 10 سال اخیر 8 میلیارد یورو از بودجه بخش آموزشی کسر شده است اعلام کردند که مدارس و موسسات آموزشی دولتی در ایتالیا مشکلات زیادی دارند که هنوز حل نشده و دولت ائتلافی که با شعار تغییرات بر سر کار آمد نیز توجهی به آنها نمی کند. معترضین در شهر تورین در شمال ایتالیا با فریاد شعارهای ضد دولتی، مجسمه هایی به شکل 'متئو سالوینی' و 'لوئیجی دی مایو' سران احزاب ائتلافی دولت را به آتش کشیدند. معترضان اعلام کردند: ما امروز برای این دلیل وارد میدان شدیم که هر روز متحمل بی عدالتی ها و هزینه های اقتصادی ناپایدار آموزشی می شویم. در مانور اقتصادی و مالی دولت نیز توجهی به مشکلات آموزشی نشده و متاسفانه منابع بیشتر برای حق تحصیل و کیفیت آموزشی و تحقیقاتی در نظر گرفته نشده است. ما در مدارس و دانشگاه ها از شمال تا جنوب کشور در حالت اعتراض دائم بسر می بریم تا زمانی که پاسخ های واقعی از سوی دولت ملی برسد. 'جاکومو کاسو' هماهنگ کننده ملی شبکه علوم اعلام کرد: دولت هیچ تغییراتی انجام نداده و ما شاهد کسربودجه بیشتر برای کاهش مالیات ثروتمندان هستیم در حالی که برای ما جوانان منابع کم است و اقدامات واقعی برای مقابله با بیکاری در بازار کار نشده است. تظاهرات دانشجویی در شهر رم باعث ایجاد ترافیک های سنگین شد و جوانان در مقابل وزارت آموزش و پرورش و دانشگاه ها دست به اعتراض زدند. اعتراضات امروز از سوی اتحادیه های دانشجویی، شبکه دانش اموزان متوسطه و جبهه جوانان کمونیست برگزار شد. دانش آموزان به نشان اعتراض بطری های دودزا روشن کردند. دانش آموزان همچنین علیه تصمیم دولت برای نصب دوربین های مدار بسته در مدارس اعتراض کرده و انرا بیهوده دانستند . به عقیده دانشجویان، 'دولت هر روز ناتوانی خود را برای انجام اقدامات واقعی جهت بهبود شرایط موسسات دولتی نشان می دهد و در دانشگاه ها هیچ پیشنهاد واقعی برای افزایش کمک های مالی نشده و تنها شعار داده می شود'. معترضین همچنین وعده برگزاری تظاهرات دیگری را برای روزهای 16 و 17 نوامبر آینده (25 و 26 آبان) به مناسبت روز بین المللی دانشجو دادند. گفتنی است که تظاهرات ضد دولتی دانش آموزان و دانشجویان در ایتالیا همه ساله با آغاز فصل پاییز برگزار می شود. اروپام**461**1485            "}