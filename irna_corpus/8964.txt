{"onTitr":"","titr":" ایران و پاکستان برای گسترش تعاملات تجاری توافق کردند","describe":" کویته - ایرنا - سفیر جمهوری اسلامی ایران در پاکستان در ملاقات با سروزیر ایالت بلوچستان پاکستان، بر گسترش همکاری تجاری بین دو کشور همسایه و برادر به ویژه ایالت بلوچستان تاکید کرد.", "text":"به گزارش روز پنجشنبه ایرنا «مهدی هنردوست» در سفر به ایالت بلوچستان و شهر کویته مرکز این ایالت، با جمعی از علمای دینی این ایالت و اعضای اتاق بازرگانی کویته دیدار و گفت و گو کرد.وی همچنین در ادامه سفر خود به این ایالت، با «جام کمال خان» سروزیر ایالت بلوچستان دیدار کرده و با وی در خصوص توسعه همکاری اقتصادی و تجاری بین دو کشور همسایه پرداخت. دو طرف در این نشست، بر تبادل هیات های پارلمانی، تقویت همکاری های آموزشی، روابط فرهنگی و سنتی و افزایش تجارت توافق کردند. سفیر جمهوری اسلامی ایران در پاکستان در این دیدار با بیان عزم ایران برای تقویت روابط با پاکستان به عنوان کشور همسایه،  گفت: دولت ایران خواهان تکمیل سریعتر توافق خط لوله انتقال گاز ایران به پاکستان موسوم به «خط لوله صلح» است. «مهدی هنردوست» افزود: دو کشور می توانند در تمامی سطوح با توطئه های جاری که با هدف آسیب به روابط دوجانبه جریان دارد، مقابله کنند.وی با تاکید بر اتصال بانکی بین ایالت بلوچستان پاکستان و استان سیستان و بلوچستان ایران گفت: نشست کمیته تجارت مرزی پاکستان و ایران با هدف بررسی مسائل تجاری بین دو کشور در ماه جاری برگزار خواهد شد. وی همچنین با بیان اینکه میزان تجارت دوجانبه بین پاکستان و ایران در حال حاضر به مرز یک میلیارد و 300 میلیون دلار رسیده است، گفت: با توجه به پتانسیل های موجود ما به دنبال افزایش این حجم از تجارت دوجانبه هستیم.«جام کمال خان» سروزیر ایالت بلوچستان پاکستان نیز در این دیدار با تمجید از تلاش های ایران برای افزایش تجارت با پاکستان گفت:این ایالت، سرشار از منابع طبیعی بوده و با همکاری مشترک می توانیم نفوذ اقتصادی خود را در جهان تقویت سازیم. سروزیر ایالت بلوچستان با استقبال از پیشنهاد ادامه تبادل هیات های پارلمانی گفت:سابقه تبادل هیات های پارلمانی بین دو کشور باید در آینده نیز ادامه پیدا کند. در این دیدار همچنین موضوعاتی در مورد تسهیلات ارائه شده از سوی دولت محلی ایالت بلوچستان به زائران و اتصال بنادر گوادر و چابهار از طریق خط ریلی و جاده مورد تبادل نظر قرار گرفت.آساق**6125**1144            "}