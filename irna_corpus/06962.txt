{"onTitr":"","titr":" 2 هزار و 698 پرونده قصور پزشکی رسیدگی شد","describe":" اراک - ایرنا - رئیس سازمان پزشکی قانونی کشور گفت: در پنج ماه نخست امسال، 2 هزار و 698 پرونده قصور پزشکی در مراکز پزشکی قانونی کشور مورد رسیدگی قرار گرفت.", "text":"به گزارش ایرنا، «احمد شجاعی» روز شنبه در حاشیه سی و یکمین همایش مدیران نظام پزشکی کشور در اراک در جمع خبرنگاران، افزود: این میزان پرونده های قصور پزشکی در مقایسه با مدت مشابه سال گذشته با 2 هزار 558 پرونده، بیش از پنج درصد رشد داشته است. وی ادامه داد: از 2 هزار و 698 پرونده قصور پزشکی پنج ماه نخست امسال، یک هزار و 185 مورد منجر به محکومیت و یک هزار و 513 پرونده نیز به تبرئه منتهی شد. رئیس سازمان پزشکی قانونی کشور در خصوص پرونده های نزاع در پنج ماه نخست امسال نیز بیان کرد: 266 هزار و 146 پرونده نزاع به پزشکی قانونی ارجاع شد. وی ادامه داد: این میزان پرونده نزاع در پنج ماه نخست امسال نسبت به مدت مشابه پارسال با 258 هزار و هفت پرونده بیش از 2 درصد افزایش داشته است. شجاعی تصریح کرد: از 266 هزار و 146 پرونده نزاع در پنج ماه نخست امسال، 85 هزار و 571 پرونده مربوط به بانوان و مابقی را مربوط به مردان است. رئیس سازمان پزشکی قانونی کشور اظهار داشت: متخصصان زنان و زایمان، ارتوپدی، جراحی و دندانپزشکی هر ساله بیشترین شکایت های مردمی را به خود اختصاص می دهند. وی در خصوص پست های سازمانی پزشکی قانونی نیز گفت: میزان ردیف های سازمانی این دستگاه، هفت هزار و 350 ردیف است که با احتساب نیروهای قراردادی تنها 2 هزار و 800 مورد معادل 32 درصد از پست های سازمانی پزشکی قانونی داری متصدی است. شجاعی مجموع استخدام در سازمان پزشکی قانونی در برنامه پنجم توسعه را 300 نفر عنوان کرد و گفت: مجوز جذب سالانه 120 نیرو در برنامه ششم توسعه به این سازمان داده شده است. مدیرکل پزشکی قانونی استان مرکزی نیز گفت: در 6 ماهه نخست امسال، ۱۶۷ پرونده در خصوص تمام کمیسیون ها به این سازمان ارجاع شده که نسبت به مشابه سال گذشته تغییر چشمگیری نداشته است.«علی رضایی» افزود: از ۱۶۷ پرونده ارجاعی، ۴۵ پرونده مربوط به قصور پزشکی و ۲۹۷ مورد مربوط به تصادف فوت، کمتر از 30 روز تشکیل شده است. وی ادامه داد: عملیات ساخت ساختمان پزشکی قانونی شهرستان خمین در حال انجام است که تا سه ماه آینده به بهره برداری می رسد و زمینی به مساحت 2 هزار و 200 متر برای ساخت ساختمان پزشکی قانونی شهر ساوه تملک شده و عملیات اجرایی آن نیز به زودی آغاز می شود. مدیرکل پزشکی قانونی استان مرکزی بیان کرد: با توجه به محدودیت مکانی ساختمان پزشکی قانونی اراک در شورای برنامه ریزی استان مصوب شد که ساختمان جدیدی در اراک تا 2 ماه آینده به پزشکی قانونی استان واگذار شود. وی بیان کرد: اعتبارات جاری پزشکی قانونی استان مرکزی در سال 1394 هشت میلیارد ریال بود که این مهم امسال به 24 میلیارد ریال رسیده است. رضایی خرید دستگاه سنجش فلزات، رادیولوژی دیجیتال و تجهیز کامل سالن تشریح پزشکی قانونی اراک را از دیگر اقدامات پزشکی قانونی استان مرکزی عنوان کرد. 10 مرکز پزشکی قانونی در اراک، ساوه، زرندیه، خمین، محلات، دلیجان، آشتیان، تفرش، خنداب و شازند استان مرکزی فعالیت می کنند. 3017/3075            "}