{"onTitr":"","titr":" 1500 نفر در مهاباد خدمات پزشکی رایگان دریافت کردند","describe":" مهاباد- ایرنا- مسوول بسیج جامعه پزشکی مهاباد گفت: یکهزار و 500 نفر در مناطق محروم این شهرستان در نیمه نخست سال جاری با اعزام پنج تیم، خدمات پزشکی رایگان دریافت کردند.", "text":"سرگرد وحید شکرانی روز پنجشنبه در گفت و گو با خبرنگار ایرنا، افزود: سه تیم پزشکی عمومی به روستاهای حاجی علی کند و سیاقول سفلی و 2 تیم پزشکی متخصص داخلی و کودکان به محله پشت تپ در حاشیه مهاباد اعزام شدند.وی اضافه کرد: این تیم های پزشکی که ماما و دارویار نیز آنان را همراهی کردند، در مناطق روستایی مهاباد به 500 نفر و در مناطق حاشیه ای شهر به یکهزار نفر خدمات پزشکی رایگان ارائه کردند.مسوول بسیج جامعه پزشکی مهاباد گفت: این تیم ها علاوه بر خدمات مشاوره مامایی و پزشکی، تزریقات و پانسمان، غربالگری اولیه بیماری های مختلف مانند فشارخون و قند خون را نیز برای بیماران انجام داده و در صورت لزوم بیمار را به پزشک متخصص ارجاع دادند.وی یادآور شد: 20 تیم پزشکی دیگر وابسته به بسیج جامعه پزشکی مهاباد تا پایان امسال به مناطق محروم و توسعه نیافته این شهرستان اعزام می شوند.سرگرد شکرانی گفت: تنها هزینه دارویی هر اعزام تیم پزشکی به مناطق محروم این شهرستان در حدود 15 میلیون ریال بود و اعتبار مورد نیاز آن از سوی بسیج جامعه پزشکی تامین شد.شهرستان مهاباد دارای 237 هزار نفر جمعیت دارد که 168 هزار نفر آن در مناطق شهری و مابقی در مناطق روستایی ساکن هستند.3020/6185/3072            "}