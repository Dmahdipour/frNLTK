{"onTitr":"","titr":" موج دوم طاعون نشخوارکنندگان  از وحوش البرز تلفات گرفت","describe":" کرج-ایرنا- مدیرکل حفاظت محیط زیست استان البرز گفت که بر اساس گزارش ها، موج دوم شیوع بیماری طاعون نشخوارکنندگان کوچک در زیستگاه های شهرستان طالقان این استان سبب تلف شدن تعدادی از وحوش شده است.", "text":"فردین حکیمی روز شنبه در گفت وگو با خبرنگار ایرنا افزود: پس از وقفه یک هفته ای از شیوع بیماری طاعون نشخوار کنندگان کوچک،  روز پنجشنبه هفته گذشته لاشه 2 راس  بز کوهی در منطقه درگیر با بیماری مشاهده شد.وی وجود این لاشه ها را نشانگر عدم کنترل بیماری و فعال بودن ویروس طاعون در منطقه عنوان کرد.  حکیمی گفت: مشاهده اولین لاشه در منطقه طالقان سبب شد تا  محیط بانان به حالت آماده باش درآمده  و به همراه جوامع محلی، هیات های ورزشی و مامورین برخی از ادارات به ویژه دامپزشکی، جهاد کشاورزی و منابع طبیعی عملیات پایش منطقه را آغاز کردند.  وی افزود: این افراد با ضدعفونی آبشخورها و سایر منابع آبی، لاشه های وحوش را به صورت بهداشتی دفن می کنند. حکیمی میزان تلفات حیات وحش از بدو شروع بیماری تاکنون را حدود 17 لاشه اعلام کرد و افزود: انتظار می رود با استمرار همکاری ادارات و جوامع محلی، بیماری مذکور در مدت زمان کوتاهی مهار شود.  طاعون نشخوارکنندگان کوچک در سال 1394 با شیوع و اپیدمی در میان حیات وحش طالقان و آزاد بر بیش از 200 راس تلفات داشت.  طاعون نشخوارکنندگان کوچک یک بیماری ویروسی بسیار واگیر گوسفند و بز است.  اولین بار در کشور آفریقایی ساحل عاج گزارش و توصیف شد. این بیماری در آفریقا، هند خاورمیانه و ایران اتفاق می‌افتد.      به این بیماری طاعون بزی هم می‌گویند.  این بیماری قابل سرایت از دام اهلی به حیوانات وحشی نیز است و در مکان‌هایی مشاهده می‌شود که دام اهلی در تماس با حیوانات وحشی هستند یا از آبشخورهای مشترک استفاده می‌کنند.  این بیماری با شروع ناگهانی تب، ریزش ترشحات از چشم و بینی، زخم دهان، تنگی نفس، اسهال بدبو و سرفه بروز می‌کند و دام مبتلا به شدت لاغر شده و تلف می‌شود. ترشحات چشم، بینی، آب دهان و مدفوع حاوی مقادیر زیادی از ویروس این بیماری است و شیر حیوان نیز حاوی ویروس است.6156/ 6155            "}