{"onTitr":"","titr":" دانش آموزان میاندوآبی با اصول کمک های اولیه آشنا شدند","describe":" مهاباد- ایرنا- مسوول فوریت های پزشکی میاندوآب گفت: دانش آموزان مقاطع راهنمایی و دبیرستان این شهرستان به مناسبت آغاز سال تحصیلی جدید با خدمات اورژانس و اصول کمک های اولیه آشنا شدند.", "text":"اصغر پیروزنیا روز چهارشنبه در گفت و گو با خبرنگار ایرنا، اظهار داشت: مرکز فوریت های پزشکی میاندوآب به مناسبت چهل و سومین سال تاسیس اورژانس پیش بیمارستانی و همزمان با شروع سال تحصیلی جدید اقدام به برگزاری یک دوره آموزشی برای دانش آموزان مقاطع راهنمایی ‌و دبیرستانی کرده است.وی با بیان اینکه در مرحله نخست این دوره آموزشی 420 نفر از دانش آموزان حضور داشتند، افزود: کارشناسان اورژانس این شهرستان در این برنامه آموزشی ضمن آموزش کمک های اولیه، نحوه استفاده از خدمات اورژانس را نیز به دانش آموزان تعلیم دادند.مسوول فوریت های پزشکی میاندوآب گفت: بیان کلیاتی در خصوص پیشگیری از وقوع حوادث، نحوه عملکرد اورژانس 115، ضرورت عدم ایجاد مزاحمت برای سامانه 115، آشنایی با تجهیزات داخل آمبولانس، نحوه برخورد با افراد آسیب دیده و موارد اورژانسی که باید با فوریت های پزشکی تماس گرفته شود از جمله موارد آموزش داده شده به دانش آموزان بود.وی همچنین آموزش در زمینه مبانی احیای قلبی ریوی پایه، تشنج و کنترل خونریزی، شکستگی و درآوردن جسم خارجی را از دیگر مطالبی عنوان کرد که در این دوره آموزشی توسط کارشناسان فوریت های پزشکی میاندوآب به صورت شفاهی و عملی به دانش آموزان آموزش داده شد.پیروزنیا با بیان اینکه آموزش نقش مهمی در تصمیم ‌گیری افراد در هنگام بروز حوادث دارد، گفت: این آموزش ها در ارایه خدمات فوریت‌های پزشکی و امدادرسانی سریع در زمان طلایی که حیات بیمار و مصدوم به آن بستگی دارد بسیار موثر است؛ به همین دلیل مرکز فوریت های پزشکی میاندوآب از هر فرصتی برای ارائه آموزش های ضروری به اقشار مختلف جامعه با گروه های سنی مختلف استقبال می کند.وی همچنین با اشاره به اهمیت آگاهی مردم از چگونگی امدادرسانی و نحوه کمک‌های اولیه فوریت‌های پزشکی، بیان کرد: آموزش و آشنایی مردم با مبانی اولیه برخورد با مصدومان و آسیب‌دیدگان ناشی از تروما، نقش مهمی در کاهش موارد مرگ ‌و میر و نیز کاهش دامنه عوارض آن دارد.پیروزنیا گفت: مرکز فوریت های پزشکی این شهرستان به صورت مدون و برنامه ریزی شده در دیگر مدارس میاندوآب نیز به چنین آموزش هایی اقدام خواهد کرد.به گزارش ایرنا، شهرستان میاندوآب دارای پنج پایگاه فوریت های پزشکی است که سه پایگاه در میاندوآب و 2 پایگاه در شهرهای باروق و چهاربرج قرار دارد؛ پایگاه فوریت پزشکی دهستان للکلو نیز توسط خیران در حال ساخت است.شهرستان میاندوآب با بیش از 277 هزار نفر جمعیت در جنوب آذربایجان غربی قرار دارد.9871/6185/3072            "}