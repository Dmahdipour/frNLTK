{"onTitr":"","titr":" نیازمند بازآرایی تیم اقتصادی دولت هستیم","describe":" با توجه به شرایط این روزهای اقتصاد که با رشد قیمت‌ها در بازارها مواجهیم بررسی راهکارهای مقابله با این شرایط اهمیت دو چندانی پیدا می‌کند. ضمن اینکه بازگشت تحریم‌های امریکا علیه ایران که بخش اول آن از مرداد ماه اجرایی شده است نیز نیازمند بازآرایی اقتصاد ایران دراین شرایط است.", "text":"کلیدواژه و نخ محوری پژوهش‌های وحید محمودی، استاد اقتصاد دانشگاه تهران متوجه مفاهیمی چون «فقر» و «عدالت» است. از تألیفات و ترجمه‌های این محقق می‌توان به «اندازه‌گیری فقر و توزیع درآمد در ایران»، «نابرابری اقتصادی» و «اندیشه عدالت» اشاره کرد. حال با توجه به شرایط این روزهای اقتصاد که با رشد قیمت‌ها در بازارها مواجهیم بررسی راهکارهای مقابله با این شرایط اهمیت دو چندانی پیدا می‌کند. ضمن اینکه بازگشت تحریم‌های امریکا علیه ایران که بخش اول آن از مرداد ماه اجرایی شده است نیز نیازمند بازآرایی اقتصاد ایران دراین شرایط است. برهمین اساس درخصوص آثار تحریم بر اقتصاد و زندگی مردم و همچنین راهکارهای مقابله با این آثار با وحید محمودی اقتصاددان به گفت‌و‌گو نشستیم.** پرسش جدی که امروز با قرار گرفتن در فضای تحریم‌ها می‌توان مطرح کرد آثار و عواقب تحریم‌ها بر زندگی حقوق بگیران و قشر ضعیف جامعه است. تحلیل شما در این باره چیست؟فشاری که امروز بر روی مردم بویژه اقشار آسیب پذیر یا گروه‌های کم درآمد وارد می‌شود برهمگان واضح است و سایه عدم تعادل‌های اقتصادی بر سر گروه‌های پائین درآمدی سنگینی می‌کند و جای بحثی را باقی نمی‌گذارد اما پرواضح است در شرایطی که درون اقتصاد کلان با عدم تعادل‌هایی روبه‌رو هستیم این عدم تعادل‌ها بر روی حوزه اقتصاد خرد، سطح بنگاه‌ها و خانوارها منعکس می‌شود. انعکاس این عدم تعادل‌ها بر روی بنگاه‌ها عمدتاً با بالا رفتن هزینه مبادله، کسب و کار و تأمین مالی روی می‌دهد و بر اثر این فشارها با تورم ناشی از فشار هزینه، ملاحظات ارزی و محدودیت‌های مرتبط با تورم، بنگاه وارد ناحیه زیان تولید می‌شود اما بنگاه‌ها تا مرحله‌ای زیان را تحمل می‌کنند و از آن مرحله به بعد مجبور به خروج از صنعت می‌شوند که اصطلاحاً نقطه تعطیلی بنگاه‌ها گفته می‌شود.بنگاه‌های ما متأسفانه به این سمت هُل داده می‌شوند و تصویر نگران کننده‌ای از بُعد اقتصاد خانوار اتفاق می‌افتد چون تعداد افراد بیشتری بیکار می‌شوند و سیل جمعیت بیکاران شکل می‌گیرد در حالی که وضعیت بازار نه تنها استعداد اشتغال جدید را ندارد بلکه پاسخگوی شاغلان فعلی هم نیست. نتیجه این شرایط بر روی اقتصاد خانواده مشخص است. از یک طرف بیکاری افزایش می‌یابد و شانس دستیابی به شغل برای فارغ التحصیلان دانشگاه‌ها و بیکاران کم‌تر می‌شود و از طرف دیگر فشار هزینه‌ای که در نتیجه تورم افسارگسیخته بر خانواده وارد می‌شود عملاً مدیریت اقتصاد خانواده را دچار تلاطم جدی می‌کند.در این میان گروه‌های پایین درآمدی که امکان حضور و نقش آفرینی در فضای رانتی و کاذب را ندارند، نمی‌توانند دارایی و ارزش منابع ریالی خود را حفظ کنند بنابراین آسیب پذیری آنها به‌طور ملموس بیشتر از گروه‌های متوسط است، چرا که این گروه‌ها با تبدیل دارایی‌های خود و قرار گرفتن در کانال خرید ارز و مسیرهای مشابه تا حدودی قدرت خرید خود را حفظ می‌کنند، گرچه این حفظ قدرت خرید هم در مسیر سالم اقتصادی نیست. این شرایط یادآور آن جمله معروف است که: «تورم فقیر را فقیرتر و غنی را غنی‌تر می‌کند.»** آیا می‌توان این فضا را مدیریت کرد یا دست کم از آسیب‌های آن کاست؟اجازه بدهید نقدی بر سیاستگذاری ارزی دولت داشته باشم. 26 فروردین ماه امسال در مصاحبه‌ای سیاست‌های اقتصادی دولت در حوزه نرخ ارز را تحلیل و نقد و شرایط امروز را به نوعی پیش‌بینی کردم. امروز آنچه در گروه‌های متوسط و پائین جامعه می‌بینیم یک نااطمینانی است. نکته مهم اینجاست که فلت یا صفر شدن سرمایه اجتماعی و رابطه دولت و ملت، اثر خود را بر روی متغیرهای اقتصادی بر جای می‌گذارد. از یاد نبریم اقتصاد بر پایه رفتارها و متأثر از کنشگران اجتماعی است و این کنش‌ها تأثیرات غیرقابل انکار اقتصادی دارد.آخرین گزارش‌های بانک مرکزی و مرکز آمار درباره نرخ تورم نشان می‌دهد که بازار کشور در اقلام خوراکی و غیر خوراکی با رشد 50 درصدی قیمت‌ها مواجه شده است. این فشار 50 درصدی عملاً دهک‌های پایین درآمدی را خرد می‌کند و هر چقدر جلو برویم امکان تشدید این وضعیت وجود دارد. عامل برون مرزی این فشارها مثلث نتانیاهو، بن سلمان و ترامپ از یک طرف و مثلث ترامپ، پمپئو و جان بولتون از طرف دیگر است. این ائتلاف‌ها را نباید دست کم گرفت چون این مثلث‌ها مدیریت فشار بر ایران را به‌طور جدی دنبال می‌کنند، در حالی که ما در حوزه سیاست خارجی چندان فعال نبوده‌ایم. برای عبور از این وضعیت به طرح‌های ابتکاری و نوآورانه و تعریف بازی جدید نیاز داریم و اثر فقدان این طرح‌ها و تعلل‌ها در رفاه و معیشت مردم دیده می‌شود.** قبول دارم که یک سر چالش معیشتی مردم به فضای بین‌الملل و اقدامات ستیزه‌جویانه امریکا برمی گردد اما با فرض وجود این ستیز، فضای داخل را چطور مدیریت کنیم؟ما در حوزه سیاست داخلی به تدابیر جدیدی نیاز داریم و انتخاب مدیران و وزرایی که بتوانند در شرایط بحران، مدیریت جدی در حوزه داخلی و بین‌الملل داشته باشند ضرورت دارد.** می‌توانید مصداقی‌تر درباره تدابیر سخن بگویید؟مثال می‌زنم. می‌دانید که کالاها دو نوع هستند: کالاهای غیر قابل تجارت و کالاهای قابل تجارت. امروز افزایش نرخ ارز قیمت بسیاری از کالاهای غیر قابل تجارت را هم بالا برده است در حالی که انتظار این است که قیمت کالاهای غیرقابل تجارت در شرایط افزایش نرخ ارز افزایش قابل توجهی نداشته باشد. امروز بسیاری از محصولاتی که تأمین آنها ربطی به قیمت ارز ندارد بشدت گران شده است یا کالاهایی که مواد اولیه آنها از طریق پتروشیمی‌های داخل کشور تولید و تأمین می‌شود اما گاه قیمت این محصولات از کالاهایی که تأمین آنها نیاز مستقیمی به ارز دارد افزایش بیشتری داشته است. این یک ضعف مدیریت و کنترلی است که در دولت وجود دارد و فشار تورمی آن بر روی دهک‌های پائین درآمدی بسیار زیاد است و گروه‌های بسیار زیادی را پائین خط فقر می‌برد یعنی گروه‌های متوسطی که نزدیک به خط فقر هستند با تحولات جدید به پائین خط فقر سقوط می‌کنند و شکاف درآمدی در جامعه باز هم افزایش می‌یابد.** درباره ضعف مدیریت و کنترل سخن می‌گویید. مشخصاً این روزها چه ضعف مشهودی در این باره وجود دارد؟ببینید واقعاً پذیرفتنی نیست که رئیس کل بانک مرکزی اعلام کند ما نه منابع لازم برای مدیریت تقاضای ارز را در اختیار داریم و نه می‌توانیم جلودار نقدینگی بانک‌ها باشیم. گاهی به این نتیجه می‌رسید که اگر مسئولان حرف نزنند آرامش بیشتری بر فضای کشور حاکم می‌شود.** سیاست توزیع سبد کالا یا کوپنی کردن ارزاق در جهت حمایت از افراد آسیب‌پذیر را چطور ارزیابی می‌کنید؟اینکه سبد کالا توزیع کنیم ممکن است در کوتاه مدت، التیام محدودی ایجاد کند اما از منظر کرامت انسانی زیر سؤال است. ما در این باره تجربه سال‌های اول دولت پیشین آقای روحانی را از سر گذرانده‌ایم یا زمان آقای احمدی‌نژاد را به یاد داریم که مردم در صف‌ها انتظار می‌کشیدند. انصافاً شایسته نیست ما در کشوری با این همه ظرفیت، منابع و دانش در نتیجه نوع مدیریتی که داریم دوباره به فضای 40 سال قبل برگردیم و یک بار دیگر توزیع مایحتاج مردمی را کوپنی کنیم یا حرکت‌های سبد کالایی داشته باشیم.** برخی از صاحبنظران معتقدند با توجه به کاهش قدرت خرید، دولت باید حقوق کارمندان و کارگران را افزایش دهد. دیدگاه شما در این باره چیست؟اگر دولت حقوق کارمندان و کارگران را بالا ببرد اگرچه این کار ممکن است به لحاظ روانی باعث احساس رضایت شود اما در نهایت باز به زیان کارمندان و کارگران تمام خواهد شد چون به ازای هر یک تومان افزایش حقوق، 1.2 تومان از جیب کارمند و کارگر بیرون کشیده می‌شود و افزایش حقوق و دستمزد در نهایت به هدف مورد نظر خود نمی‌رسد چون شرایط تورمی را افزایش می‌دهد. مسأله این است که دولت در حوزه رفاه، سیاست روشنی نداشته و نتوانسته پلتفرم توانمندساز و اشتغال محور را بر بستر بنگاه‌های کوچک، متوسط و تعاونی‌ها ایجاد کند.** به عنوان رسانه دولت از نقدهای صاحبنظران استقبال می‌کنیم اما تحرک و برنامه‌ریزی اقتصادی دولت معطوف به سهم واقعی دولت در اقتصاد است. قبول دارید؟می پذیرم که یکسری از اتفاقات خارج از حیطه اختیارات دولت است و یک بخشی در حوزه اختیارات حاکمیت اما آنچه در حیطه اختیارات دولت است دولت قدری باید در حوزه انتخاب مدیران و برنامه‌های اجرایی عملیاتی تجدیدنظر کند. تیمی هم که آقای روحانی برگزیده و ارنج کرده، مناسب این شرایط نیست و این تیم باید تغییر کند تا بتواند حوزه‌های مختلف از کشاورزی و صنعت و معدن تا رفاه و بودجه را هندل کند. یک جایی باید درک کرد با این ساختار بودجه نمی‌شود کشور را اداره کرد. دوستان ملاحظات جناحی و سیاسی دارند که با قانونمندی‌های علم اقتصاد و تحول کشور همخوانی ندارد. مهم است که منابع کجا تخصیص می‌یابد. مگر می‌شود کشوری را بشود متحول کرد اما به آموزش و پرورش توجه نکرد. مگر می‌شود 95 درصد بودجه، بودجه پرسنلی باشد؟ مگر می‌شود بدون توانمندسازی فقرا و گروه‌های دنبال اشتغال، فقرزدایی کرد؟ شما به بودجه وزارت رفاه نگاه کنید. ما می‌خواهیم با یک اپروچ و رویکرد پول‌پاشی، مسائل‌مان را حل کنیم، حال آنکه اگر رویکرد توسعه انسان محور و مشارکتی تعریف نشود هیچ کدام از این برنامه‌ها به نتیجه لازم نخواهد رسید.اگر فربهی شدید نظام حمایتی از میان نرود سال 1400 خیلی سخت خواهد بود که دولت بتواند اساساً بودجه‌ای ببندد چون آن قدر فشارهای هزینه‌ای بالا می‌رود که اصلاً تناسب بین هزینه‌ها و درآمدها از بین می‌رود. دولت امسال 50 هزار میلیارد تومان به صندوق‌های لشکری وکشوری پرداخت کرده است و اگر با همین دست فرمان جلو برود سال 1400 سازمان تأمین اجتماعی را که 42 میلیون عائله دارد باید در ردیف بودجه قرار دهد. چرا دولت بازنگری نکند و حجم دولت، کوچک نشود؟ دولت به قدری بزرگ شده که عملاً سرویس دهنده به خود شده است در حالی که قرار بر این بود که دولت سرویس‌دهنده به مردم باشد.ما چاره‌ای نداریم جز اینکه از افراد شایسته در همه سطوح بهره ببریم و قانون بازنشستگی مدیران فرصتی برای این منظور است. ما 5 دهه است از سال‌های 53 تا امروز با مشکل بهره وری در سطوح سرمایه و نیروی کار مواجه هستیم و کشوری که بهره وری پایینی دارد در استفاده از ظرفیت بوروکراسی و دانش مشکل خواهد داشت. برای همین است که چشم‌انداز 1400 را تدوین می‌کنیم اما هیچ اتفاقی نمی‌افتد چون متناسب با آن چشم‌انداز خود را تجهیز نمی‌کنیم. کدام سازمان برای توسعه آینده کشور بر روی آینده پژوهشی کار می‌کند؟ آیا صندوق توسعه ملی ما رویکرد و کارکرد توسعه‌ای دارد؟ آیا می‌تواند تحول و مزیت رقابتی و ظرفیت زیرساخت در کشور ایجاد کند؟ صندوق توسعه ملی در حال حاضر به واسط میان دولت و بانک‌ها تبدیل شده و از عملی کردن وظایف ذاتی خود دور مانده است.منبع: روزنامه ایران؛ 1397،7،15گروه اطلاع رسانی**1699**2002            "}