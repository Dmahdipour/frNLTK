{"onTitr":"","titr":" «روز طهران» در 11 نقطه پایتخت اجرا می شود","describe":" تهران-ایرنا- معاون امور اجتماعی و فرهنگی شهردار تهران با اشاره به برنامه های این نهاد به مناسبت 14 مهرماه، «روز طهران» گفت: برنامه های مختلف فرهنگی به این مناسبت در 11 نقطه پایتخت به عنوان نماد هویتی شهر تهران اجرا می شود.", "text":"به گزارش روز چهارشنبه روابط عمومی معاونت امور اجتماعی و فرهنگی شهرداری تهران، ولی الله شجاع پوریان اظهارداشت: این نقاط شامل موزه موسیقی، موزه آب، موزه گرافیک، موزه فرش، باغ موزه قصر، موزه مینیاتور، برج آزادی، تئاتر شهر، باب همایون، موزه دکتر معین و برج طغرل(در شهرستان ری) است. وی برگزاری آیین پرده خوانی و نقالی یا شاهنامه خوانی، خاطره گویی از احوال قدیم طهران، نمایش فیلم مرتبط با تهران را بخشی از برنامه های روز تهران عنوان کرد. شجاع پوریان با اشاره به اجرای مسابقات فرهنگی در روز طهران گفت: مسابقه ای در خصوص شناخت اماکن گردشگری و شاخص هر منطقه و معرفی پتانسیل های گردشگری و مشاهیر منطقه ویژه شهروندان برگزار و کتاب داستان تهران مخصوص کودکان و نوجوانان توزیع می شود. وی افزود: معاونت اجتماعی و فرهنگی شهرداری تهران برنامه ای ویژه کودکان و نوجوانان تدارک دیده که قرار است دانش آموزان منتخب مناطق به مناسبت روز طهران از موزه نقشه و باغ موزه مینیاتور بازدید کنند. معاون شهردار تهران از برگزاری جشن «تهران برای ایرانیان» در 14 مهرماه خبر داد و اظهارداشت: مرکز ارتباطات و سازمان زیباسازی پویشی به نام شهر موزه تهران برگزار می‌کند که در عرشه و بیلبوردهای شهر تهران تصاویر مختلفی از پایتخت به نمایش گذاشته می‌شود. وی با اشاره به برگزاری تورهای گردشگری «تهران با تو» ویژه دانش‌آموزان توسط سازمان فرهنگی هنری شهرداری تهران گفت: «تهران با تو» طرحی برای آشنایی هر چه بیشتر با تاریخ، جغرافیا، مفاخر و دستاوردهای مردم تهران است که در این طرح سعی می‌شود دانش‌آموزان با شناخت هر چه بیشتر شهر تهران بتوانند از فضاهای فرهنگی، گردشگری، هنری،تاریخی، مذهبی و اجتماعی بیشتر بهره مند شوند. شجاع پوریان با اشاره به انتخاب و معرفی تهران در آذرماه سال 1174 توسط شاه قاجار به عنوان پایتخت ایران افزود: به همین مناسبت 14 مهرماه به عنوان روز طهران معرفی و در تقویم عمومی کشور ثبت شده است. معاون امور اجتماعی و فرهنگی شهردار تهران تاکید کرد: با نامگذاری روز تهران در تقویم رسمی کشور، زمینه انجام فعالیت‌های فرهنگی، اجتماعی و... برای شناخت بیشتر این شهر در داخل و خارج کشور ایجاد شده است. وی با اشاره به زیرساخت های گردشگری و میراث فرهنگی در پایتخت گفت: در تهران 2هزار و 300 اثر و ابنیه ارزشمند داریم که 381 اثر ثبت ملی و یک اثر ثبت جهانی شده بنابراین تهران به عنوان یک مقصد گردشگری می تواند مدنظر قرار گرفته و برای آن برنامه ریزی انجام شود. شجاع پوریان جاذبه های گردشگری، اماکن فرهنگی، تاریخی و میراثی پایتخت را جزو سرمایه های حوزه گردشگری برشمرد و اظهارداشت: تهران یک شهر تاریخی اما ناشناخته است، بسیاری از هموطنانان و حتی شهروندان از بافت تاریخی آن مطلع نیستند که باید برای معرفی آن به مردم با ایجاد تورهای گردشگری مناسب گام برداشت. معاون امور اجتماعی و فرهنگی شهردار تهران تاکید کرد: حوزه گردشگری می تواند با هویت بخشی و شناساندن مقاصد گردشگری و پروژه های ملی، فرهنگی، تاریخی و مدرن شهر تهران و غنی سازی اوقات فراغت برای شهروندان، در شهر تهران تحول ایجاد کند و ما با بزرگداشت روز طهران به استقبال این کار می رویم. تهرام/7245/            "}