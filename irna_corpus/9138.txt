{"onTitr":"","titr":" منطقه آزاد چابهار برای گردشگران جایگاه سوخت می سازد","describe":" چابهار- ایرنا - معاون فرهنگی، اجتماعی و گردشگری منطقه آزاد چابهار در جنوب سیستان و بلوچستان گفت: این منطقه برای رفاه حال گردشگران و شکستن صف های کیلومتری بنزین تا پایان سالجاری در چند نقطه جایگاه سوخت می سازد.", "text":"محمداکبر چاکرزهی روز پنجشنبه در گفت و گو با خبرنگار ایرنا اظهار داشت: راه اندازی حداقل سه جایگاه سوخت در محدوده منطقه آزاد چابهار از ضرورت های مهم است.وی بیان کرد: چابهار در فصول مختلف سال بیش از 300 تا 400 هزار گردشگر داخلی و خارجی دارد و نباید وقت مسافران در صف های بنزین هدر رود.فرماندار سابق خاش افزود: صف های کیلومتری فعلی در 2 جایگاه سوخت شهر چابهار آزار دهنده است و این وضعیت در شان تنها بندر اقیانوسی ایران به عنوان یک شهرستان گردشگری و مسافرپذیر نیست.وی تصریح کرد: متاسفانه زیرساخت های گردشگری، امکانات تفریحی و مراکز اقامتی، پذیرایی و اسکان شهر و منطقه آزاد چابهار متناسب با حجم مسافران ورودی نیست و باید بخش خصوصی در کنار دولت همت و تلاش کند.معاون فرهنگی، اجتماعی و گردشگری منطقه آزاد چابهار با بیان اینکه ساخت جایگاه سوخت، فراهم شدن امکانات تفریحی، راه اندازی ناوگان حمل و نقل عمومی و مشخص کردن جایگاه شنا کمترین انتظار یک گردشگر است، خاطرنشان کرد: گام های خوبی در این زمینه ها برداشته شده است که همه این موارد تا قبل از پایان سالجاری انجام خواهند شد.چاکرزهی اظهار داشت: هتل های محدوده منطقه آزاد چابهار تنها ظرفیت اسکان و پذیرایی کمتر از 500 نفر را دارد و این مشکل با راه اندازی اقامتگاههای بومگردی در حال مرتفع شدن است.وی ادامه داد: با تکمیل هتل سدس و چند طرح گردشگری بومگردی در چابهار بسیاری از مشکلات اقامت مسافران در این شهرستان ساحلی مرتفع می شود. فرماندار اسبق سرباز گفت: امکانات، تجهیزات سرمایشی و فضای آموزشی در تیس به عنوان تنها روستای محدوده منطقه آزاد چابهار به اندازه تعداد دانش آموزان آن وجود ندارد و باید تمام مدارس این روستا یک شیفته و براساس سرانه استاندارد کشور به ازای هر دانش آموز هشت مترمربع فضا ساخته شود.چاکرزهی به دوری چابهار از مراکز جمعیتی و پایتخت کشور اشاره  کرد و گفت: هزینه های سنگین بلیط هواپیما و نبود فرودگاه در این شهرستان یک مشکل بزرگ برای سرمایه گذاران و گردشگران است.وی بر راه اندازی هرچه سریعتر فرودگاه بین المللی چابهار تاکید کرد و افزود: امکانات و تجهیزات فرودگاه نظامی کنارک متناسب با نیاز و حجم ورودی مسافران نیست.به گزارش ایرنا شهرستان چابهار براساس سرشماری آبان سال 1395 با جمعیت بیش از 283 هزار نفر و 48هزار خانوار از شمال به شهرستان های نیکشهر، قصرقند و سرباز، از شرق به کشور پاکستان، از جنوب به دریای عمان(مکران) و از غرب به شهر کنارک متصل است.چابهار به عنوان تنها بندر اقیانوسی ایران و سرزمین موج و مرجان در فاصله 645 کیلومتری جنوب زاهدان مرکز استان سیستان و بلوچستان از 3 شهر به نام های چابهار، پلان و نگور، سه بخش مرکزی، دشتیاری و پلان، 6 دهستان و 438 روستا تشکیل شده است.3043**3213            "}