{"onTitr":"","titr":" 48 هزار میلیارد ریال برای کاهش آلودگی هوای مشهد نیاز است","describe":" مشهد- ایرنا- معاون هماهنگی امور عمرانی استانداری خراسان رضوی گفت: طبق آخرین برآوردها  48 هزار میلیارد ریال اعتبار برای طرح کاهش 50 درصدی آلودگی هوا در کلانشهر مشهد نیاز است.", "text":"محمد مقدوری روز سه شنبه در مراسم بهره برداری از تجهیزات و پایگاههای محیط زیست شهری در مشهد افزود: دستگاههای مختلفی در طرح کاهش 50 درصدی آلودگی هوای مشهد درگیر هستند و مقرر شده این طرح در بازه زمانی سه ساله عملیاتی شود. وی ادامه داد: در مشهد دچار مشکلاتی به لحاظ زیست محیطی هستیم از جمله آلودگی هوا که در سالهای اخیر با شیب تند شرایط این شهر را دچار مشکلات کرده است.معاون استاندار خراسان رضوی گفت: با تدابیر اداره کل محیط زیست و شهرداری مشهد شرایط آلودگی هوا تا حدودی تحت تاثیر قرار گرفت و اقدامات خوبی رقم زده شد. وی افزود: در حوزه توسعه فضای سبز مشهد نیز اقدامات خوبی انجام شده و هزار  و 800 هکتار جنگلکاری در ارتفاعات جنوبی مشهد توسط شهرداری صورت گرفته که در حال توسعه است. مقدوری ادامه داد: مصرف سوخت بنزین یورو چهار نیز به صورت 100 درصد از یک سال پیش در مشهد اجرایی شد و نوسازی ناوگان حمل و نقل عمومی نیز در دستور قرار گرفت.وی به توسعه تصفیه خانه های فاضلاب در مشهد نیز اشاره و بیان کرد: ظرفیت تصفیه خانه های فاضلاب این کلانشهر سه سال پیش 100 هزار مترمکعب در روز بود اما این رقم هم اینک به 263 هزار مترمکعب در روز رسیده است. معاون هماهنگی امور عمرانی استانداری خراسان رضوی گفت: در پی این اقدامات از ابتدای مهر ماه جاری تاکنون تمام روزها هوای مشهد در شرایط سالم بوده و امیدواریم با مجموعه اقدامات مدیریتی و فیزیکی شرایط بهتری برای این شهر رقم زده شود. وی افزود: به مطالعات مربوط به حوزه زیست محیطی نیز در این کلانشهر توجه خوبی شده که مطالعات انتشار سیاهه آلاینده های مشهد از موارد مورد توجه است. معاون پژوهشی دانشگاه صنعتی شریف نیز در این مراسم گفت: محیط زیست از مهمترین چالشهای کشور است و پرداختن به آن از اولویت های اساسی کشور می باشد.  موحدی پرداختن به این موضوع را از ماموریتهای اصلی دانشگاهها ذکر و بیان کرد: از پارسال بین 13 دانشگاه برتر ایران کنسرسیومی برای پرداختن به چالشهای اساسی کشور تشکیل شد . نخستین موضوعی که در این کنسرسیوم به آن پرداخته شد انتشار سیاهه آلاینده های زیست محیطی است که شهرداری مشهد تصمیم گرفت این امر را به دانشگاه صنعتی شریف واگذار کند. وی افزود: دانشگاه صنعتی شریف اقدامات خوبی در حوزه های مختلف زیست محیطی انجام داده و این پروژه نیز با موفقیت عملیاتی خواهد شد. همچنین در این مراسم تفاهمنامه انتشار سیاهه سهم آلاینده های مشهد بین شهردار این شهر و دانشگاه صنعتی شریف منعقد شد تا بر اساس آن سهم هر یک از آلاینده ها در میزان الودگی سطح شهر مشهد توسط دانشگاه شریف مشخص شود. همچنین امروز پنج ایستگاه اندازه گیری شدت صوت در معابر هسته شهر و کریدور پرواز، 10 ایستگاه هواشناسی در مناطق مختلف مشهد، 10 ایستگاه سنجش آنلاین اشعه یو.وی، 10 دستگاه پرتابل سنجش آلاینده بو و گاز، دو گشت کنترل آلاینده های زیست محیطی ویژه خودروهای سنگین و اتوبوس در مشهد، پنج نمایشگر اطلاع رسانی کیفیت هوا، دو دستگاه پرتابل سنجش خروجی دودکش کارخانه ها و ایستگاه سنجش امواج الکترومغناطیسی تجهیزاتی با هزینه 70 میلیارد ریال در مشهد بهره برداری شدند. 7505/1858            "}