{"onTitr":"","titr":" دستاوردهای پیشگامانه در زمینه پروتئین ها برنده نوبل شیمی","describe":" تهران – ایرنا – نیمی از جایزه نوبل شیمی 2018 میلادی به فرانسیس همیلتون آرنولد آمریکایی و نیمی دیگر به طور مشترک به جورج پی. اسمیت آمریکایی و سِر گریگوری پی. وینتر انگلیسی به دلیل کنترل قدرت تکامل برای توسعه پروتئین های جدید قابل استفاده در داروها و روش های درمانی جدید تعلق گرفت.", "text":"به گزارش روز چهارشنبه گروه اخبار علمی ایرنا، دستاورهای علمی که امروز جایزه نوبل را از آن خود کردند، روش هایی برای تولید آنزیم ها و آنتی بادی های جدید قابل استفاده در صنعت شیمی سبز،‌ کاهش بیماری ها و در جهت افزایش عمر بشر است. آکادمی سلطنتی سوئد جایزه امسال را انقلابی برمبنای تکامل نامید.فرانسیس همیلتون آرنولد محقق 62 ساله آمریکایی از موسسه فناوری کالیفرنیا، برای تکامل هدایت شده و هدفمند آنزیم ها، نیمی از این جایزه را دریافت کرد. آنزیم ها پروتئین هایی هستند که واکنش های شیمیایی را کاتالیز می کنند. آنزیم هایی که از طریق تکامل هدایت شده تولید می شوند، در زمینه های گسترده ای از سوخت های زیستی تجزیه پذیر و پایدار گرفته تا داروسازی و پزشکی کاربرد دارند. آرنولد پنجمین زنی است که موفق به دریافت این جایزه شده است و قبل از وی آدا یونات در سال 2009 میلادی، دورتی کروفوت هوچکین در سال 1964 میلادی، ایرین ژولیت کوری در سال 1935 و مادرش ماری کوری در سال 1911 جایزه را دریافت کردند. فرانسیس آرنولد پیشگام روش های تکامل هدف دار برای ایجاد سیستم های بیولوژیکی کاربردی است.جورج اسمیت، استاد دانشگاه میسوری آمریکا به دلیل روش نمایش فاژی برای تکامل پروتئین های جدید موفق به دریافت این جایزه شد. در این روش از باکتریوفاژ یا به اختصار فاژ ها استفاده می شود. فاژها ویروس هایی هستند که به باکتری ها حمله می کنند و آن ها را از بین می برند. و سِر گریگوری پی. وینتر از دانشگاه کمبریج انگلستان از روش نمایش فاژی برای تولید آنتی بادی های جدید به منظور تولید داروهای جدید استفاده کرد. آنتی بادی هایی که به این روش تولید می شوند سموم را خنثی می کنند، و با بیماری های خود ایمنی و سرطان های متاستاتیک مقابله می کنند.مبلغ مالی جایزه نوبل شیمی، 9 میلیون کرون سوئد (حدود 1 میلون دلار) است که نیمی از آن به آرنولد و نیمی دیگر بین وینتر و اسمیت تقسیم می شود. منابع:پایگاه خبری نوبل پرایز، روزنامه گاردین، پایگاه خبری سی ان ان، پایگاه خبری رویترز و پایگاه خبری بی بی سیعلمی (6)**9259**1440            "}