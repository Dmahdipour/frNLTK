{"onTitr":"","titr":" مشارکت بسیار پایین در انتخابات، پیام سرد کشمیر به هند","describe":" دهلی نو - ایرنا – برگزاری انتخابات نهادهای محلی که پس از 13 سال برگزار شد کمکی به شکستن یخ روابط مردم کشمیر و دولت هند نکرد چرا که مشارکت بسیار پایین این ایالت مسلمان نشین در رای گیری پیام روشنی با خود حمل می کرد.", "text":"به گزارش ایرنا در روز چهارشنبه، تنها 8.4 درصد از رای دهندگان در اولین دور انتخابات چهار مرحله ای در کشمیر که از اکثریت مسلمان برخوردار است رای دادند. این در حالیست که در ناحیه های جامو و لدخ که هندو و بودا نشین هستند میزان مشارکت بیشتر از 60 درصد گزارش شد. 78 نامزد در این دور از انتخابات بدون داشتن  هیچ رقیبی برنده شدند. 1204 نفر برای 321 کرسی در شهرداری ها به رقابت پرداختند.سجاد رضوی روزنامه نگار کهنه کار و سردبیر وبسایت و مجله انگلیسی زبان 'کشمیر آبزرور' در مصاحبه اختصاصی با ایرنا در تحلیل فرآیند این انتخابات گفت: 'اثر تحریم انتخابات به وضوح در کشمیر قابل مشاهده بود. ستاد مشترک مقاومت کشمیر که متشکل از دو جناح کنفرانس حرّیت و جی کی ال اف است طرفدارانشان را به تحریم انتخابات دعوت و انتخابات را فرمایشی و ناقض فرآیند دموکراتیک خواندند. قابل توجه است که حزب کنفرانس ملی و خلق دموکرات هم به علت عدم رضایت از دولت، این انتخابات را تحریم کردند. این دو حزب در پی عدم دریافت جوابی برای درخواستشان از طرف دولت انتخابات را تحریم کردند.'وی افزود: 'حزب کنفرانس ملی هم در یک بیانیه اعلام کرد دولت با ارعاب و تهدید فقط در پی تحقیر مردم است و اجازه بازگشت شرایط عادی به کشمیر را نمیدهد.'به گفته رضوی، با وجود این انتخابات با جو گسترده امنیتی و حمایت احزابی چون پرو-آزادی و اتحادیه احزاب برگزار شد.دولت مرکزی ارتش و نیروهای شبه نظامی حامی دولت را مسئول حفظ امنیت حوزه های رای گیری کرد.روزنامه نگار کشمیری درباره انتخابات جاری افزود : 'ترس در تمام نقاط قابل مشاهده بود. نامزدها حاضر به مصاحبه با رسانه ها نبودند و مردم رای دهنده هم از ترس عکاس ها روی خود را میپوشاندند.'رشید احمد، یک روزنامه نگار باسابقه نیز در همین رابطه به ایرنا گفت: در فاز اول انتخابات از حدود 85 هزار واجد شرایط فقط حدود 7 هزار نفر رای دادند یعنی چیزی حدود 8.34 درصد.از 133 کرسی، 85 کرسی هیچ نامزدی نداشت،47 کرسی فقط یک نامزد داشت ورقابت فقط در یک حوزه وجود داشت. رشید ادامه داد: انتخابات روح دموکراسی و پروسه ای مشارکتی است. این مشارکت افراد است که اساسا تفاوت ایجاد میکند.وی گفت : اگر انتخابات نداشته باشیم با انتخابات فرمایشی باشد، شکستی بزرگ برای دموکراسی است. در کشمیر جنوبی 11 شورای شهرداری در سه ناحیه پولواما، شوپیان و کولگام با 133 بخش وجود دارد.از این 133 بخش فقط در یک بخش نامزدها به رقابت میپردازند.بقیه بخشها یا نامزد ندارند و یا فقط یک نامزد دارند.به گزارش ایرنا، به گفته مقامات 16 بخش در بندیپورا پایین مشارکت را ثبت کردند و میزان مشارکت بین 3 تا 32 درصد بود.طبق گفته شالین کبرا رئیس ستاد انتخابات جامو و کشمیر نرخ کلی مشارکت در فاز اول این انتخابات چهار مرحله ای 56.7 درصد بود. شرایط به شدت امنیتی این ایالت، شرایط برگزاری یک انتخابات صلح آمیز را نامطلوب میکند. و اصرار دولت برای پیشبرد این روند تنها این جو امنیتی را بخطر می اندازد.مرحله دوم انتخابات محلی ایالت جامو و کشمیر روز چهارشنبه پس از 13 سال وقفه آغاز شد.بر اساس گزارشات روزنامه های هند از جمله ' دی ان ای ایندیا'، مردم محلی در  13 بخش  این ایالت امروز برای انتخاب نمایندگان  به پای صندوق های رای خواهند رفت. بر اساس آمار کمیته انتخابات هند، تعداد یک هزار و 198 نفر  برای رقابت در این انتخابات کاندید شده اند، اما با کناره گیری و همچنین عدم تایید صلاحیت تعدادی از این افراد کنون یک هزار و 95 نفر در رقابت های انتخاباتی باقی مانده اند.در میان این افراد 65 نفر در دوره های پیشین بدون هیچ رقابتی در انتخابات پیروز شده اند .تمهیدات امنیتی در سرتاسر ایالت جامو و کشمیر  افزایش یافته است و کاندیدای انتخابات از سوی پلیس در محل های مختلف محافظت می شوند.انتخابات محلی جامو و کشمیر در چهار مرحله برگزار خواهد شد.روزنامه 'هندوستان تایمز' نیز در همین رابطه اظهار کرد که در میان تمهیدات امنیتی شدید و تهدید گروه های شبه نظامی، اولین مرحله از انتخابات محلی ایالت جامو و کشمیر روز دوشنبه برگزار شد. این درحالی بود که  شرکت مردم در کشمیر در این انتخابات به شکل غیر قابل قبولی ضعیف بود.درحالی که سطح شرکت مردم در انتخابات در مناطق جامو و لداخ 65 درصد اعلام شده است، در منطقه کشمیر تنها 8.2 درصد از مردم محلی در این انتخابات شرکت کردند.انتخابات چهار مرحله ای محلی در کشمیر پس از 13 سال در این ایالت برگزار می شود و آمار کلی شرکت مردم در مرحله اول این انتخابات 56.7 درصد اعلام شده است. احزاب کنفرانس ملی( ان سی) و دمکراتیک مردمی( پی دی پی) به رهبری محبوبه مفتی سروزیر سابق ایالت جاموو کشمیر که دو حزب سیاسی بزرگ کشمیر محسوب می شوند این انتخابات را تحریم کردند. با این وجود دو حزب بهارتیا جانتا پارتی( بی جی پی) و کنگره تصمیم گرفتند با یکدیگر  در این انتخابات رقابت کنند.دو حزب 'ان سی' و 'پی دی پی' در کشمیر به عدم واکنش دولت مرکزی هند در ارتباط با به چالش کشیده شدن بند '35 ای' قانون اساسی هند در دادگاه عالی این کشور معترض هستند.بند 35 ای  قانون اساسی  هند فروش هرگونه  املاک به افرادی که متعلق به ایالت جامو و کشمیر نیستند را ممنوع می کند. این بند  که در سال 1954 به دستور رییس جمهوری هند در قانون اساسی این کشور قرار گرفت همچنین با حق مالکیت دارایی برای زن های کشمیری که با یک مرد خارج از ایالت جامو و کشمیر ازدواج می کنند مخالفت می کند.در دره کشمیر،  در مرحله اول منطقه باندیپور با آمار  3.3 درصد، دارای پایین ترین میزان مشارکت مردم در انتخابات بوده  است. در حالی که در منطقه کوپوارا 36.6 درصد مردم رای خود را به صندوق ها انداختند.گروه های شبه نظامی مانند حزب المجاهدین تهدید کردند که با اسید به رای دهندگان حمله خواهند کرد و از مردم خواسته اند تا در انتخابات شرکت نکنند. روز گذشته خیابان ها در کشمیر کاملا خالی و بدون حضور ترافیک و مردم بود.وب سیات 'کشمیر آبزرور' در این خصوص گزارش داد: اعتصاب گسترده در روز انتخابات (دوشنبه) در کشمیر، زندگی عادی در این منطقه را مختل کرد. تمام مراکز خرید، و تجاری، اداره ها و جایگاه های سوخت روز دوشنبه بسته باقی ماندند. درخواست اعتصاب و تحریم انتخاب از سوی رهبران مقاومت در کشمیر صادر شد.در همین حال بر اساس گزارش های منتشر شده حداقل 10 نفر در طول اعتراض ها در مناطق مختلف کشمیر مجروح شدند.برخلاف رای گیری دوره قبل و انتخابات شورای روستاها، روز دوشنبه صف های طولانی از رای دهندگان در مراکز رای گیری دیده نمی شد. انتخابات تحت تدابیر شدید امنیتی از 7 صبح تا 4 بعد از ظهر برگزار شد. رسانه 'گریتر کشمیر' در گزارشی اعلام کرد جیتندرا سینگ فرماندار کشمیر با اعلام رضایت از حضور مردم در انتخابات محلی گفت: زمان برای سیاست مدارانی که از ناآرامی و حمایت شبه نظامیان در کشمیر سود می برند به اتمام رسیده است.وی ضمن تبریک به مردم کشمیر برای شرکت گسترده در انتخابات گفت: هیچ نیرویی نمی تواند در مقابل اراده مردم جامو و کشمیر برای پیوستن به موج جدید پیشرفت هند تحت رهبری نارندرا مودی، ایستادگی کند.وی تاکید کرد: رهبران سیاسی در کشمیر که در چند دهه گذشته سعی کرده اند مردم را از شرکت در انتخابات باز دارند افرادی هستند که به دنبال مقابله با نیروی اصلی دموکراتیک در هند می باشند. در همین حال رسانه ' بیزینس رکوردر' به نقل از میروائز عمر فاروق رهبر حزب حریت نوشت: انتخابات ساختگی یک راه حل برای مساله کشمیر نیست.میروائز عمر فاروق در بیانیه ای اعلام کرد: این روند به ظاهر انتخابات، در واقع یک عملیات نظامی است و به مردم کشمیر هیچ نفعی نمی رساند. مردم کشمیر همیشه با انتخابات ساختگی مخالفت کرده اند.وی همچنین از مردم کشمیر خواست تا از شرکت در انتخابات محلی و همچنین شوراهای روستایی خودداری کنند.مقامات در کمیته انتخابات هویت کاندید های شرکت کننده در این انتخابات را به دلایل امنیتی مخفی نگاه داشتند. به همین دلیل منتقدان محلی این رای گیری را به ' انتخابات مخفی' توصیف کرده اند.سومین مرحله انتخابات محلی کشمیر  در روز شنبه' 13 اکتبر' (21 مهر) برگزار خواهد شد. آخرین مرحله این رای گیری  نیز در تاریخ 16 اکتبر(24 مهر) برگزار می شود.آساق**267**1424**1663**            "}