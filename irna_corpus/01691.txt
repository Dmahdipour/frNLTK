{"onTitr":"","titr":" یک اتهام جدید به پرونده واردکنندگان تلفن همراه اضافه شد","describe":" تهران-ایرنا- وکیل مدافع تعدادی از متهمان پرونده واردات تلفن همراه از اضافه شدن یک اتهام جدید به اتهامات این افراد خبر داد.", "text":"حسن تردست عصر چهارشنبه در گفت وگو با خبرنگار قضایی ایرنا درباره کم و کیف برگزاری هشتمین جلسه محاکمه واردکنندگان تلفن همراه که امروز (چهارشنبه) 18 مهر در شعبه اول دادگاه های ویژه و با حضور عباس جعفری دولت آبادی دادستان تهران برگزار شد اظهار داشت: در جلسه امروز دادستان تهران، مبلغ این پرونده را 492 میلیارد تومان عنوان کرد در حالی این مبلغ مربوط به یک نفر یا یک شرکت نیست و برای 40 شرکت است. این وکیل دادگستری و قاضی سابق دادگستری اضافه کرد: همچنین دادگاه یک اتهام جدید تحت عنوان «مشارکت» را به اتهام متهمان این پرونده اضافه کرد. در حالی که طبق قانون دادگاه باید پرونده را ابتدا به دادسرا بازمی گرداند تا کیفرخواست اصلاح شود و سپس به موارد مطروحه در کیفرخواست رسیدگی کند. به گفته تردست، قرار است جلسه بعدی رسیدگی به پرونده واردکنندگان تلفن همراه، روز یکشنبه هفته آینده برگزار شود. به گزارش ایرنا، تعداد متهمان پرونده واردکنندگان موبایل، 16 نفر است که «اخلال در نظام توزیع نیازمندی‌های عمومی از طریق گرانفروشی کلان»، اتهام اولیه این افراد بود. دادستان تهران در جلسه هشتم محاکمه متهمان پرونده مزبور گفته است: اکثر شرکت‌های واردکننده با هدف تحصیل سود هنگفت بدون در نظر گرفتن قیمت اعلام شده از سوی سازمان حمایت از مصرف‌کنندگان و تولیدکنندگان، گوشی‌های تلفن همراه را به قیمت ارز آزاد به فروش رسانیده‌اند؛ به نحوی که تعداد 40 شرکت واردکننده گوشی‌های تلفن همراه در مجموع و در نتیجه گرانفروشی‌های کلان مبلغ 492 میلیارد و 742 میلیون و 885 هزار و 143 ریال درآمد نامشروع تحصیل کرده‌اند؛ در این میان تعداد 16 شرکت پرونده‌های حاضر، در مجموع مبلغ 278 میلیارد و 289 میلیون و 865 هزار و 836 ریال درآمد نامشروع تحصیل کردند. اجتمام *ع.ی * 3063            "}