{"onTitr":"","titr":" مجوز بازدید گردشگران از دستکند های همدان صادر می شود","describe":" همدان-ایرنا- مدیرکل میراث فرهنگی، صنایع دستی و گردشگری همدان گفت: تا پایان امسال بلیت فروشی برای بازدید گردشگران، از شهر زیرزمینی این استان صادر می شود.", "text":"علی مالمیر روز سه شنبه در همایش بین المللی معماری دستکند در دانشگاه بوعلی سینا همدان افزود: از ابتدای امسال رویداد های بین المللی متعددی در همدان برگزار شد که می تواند در توسعه صنعت گردشگری استان موثر باشد.وی با اشاره به اینکه همدان ظرفیت بالایی در حوزه میراث فرهنگی و گردشگری دارد اظهار داشت: همدان به عنوان پایتخت تاریخ و تمدن ایران زمین مملو از آثار ارزشمندی است که همه باید در حفظ و نگهداری آن تلاش کنند.مالمیر ادامه داد: این همایش به دلیل ظرفیت همدان در داشتن دستکندهای مختلف در این شهر برگزار شد که از ابعاد مختلف معماری دستکند را بررسی می کند.وی اضافه کرد: در استان همدان دستکند هایی وجود دارد که از مهمترین آنها شهرهای زیر زمینی سامن و ارزانفود است.مدیرکل میراث فرهنگی، صنایع دستی و گردشگری همدان ادامه داد: در این دستکندها بیش از 10فصل کاوش انجام شده و در سال 96 نیز مجوز راه اندازی یک پایگاه گردشگری در این دستکند ها گرفته شده است.مالمیر افزود: برنامه هایی برای فراهم کردن زیر ساخت های بازدید گردشگران از دستکندهای همدان انجام شد که با بلیت فروشی برای بازدید از آنها زمان ماندگاری گردشگر در همدان افزایش می یابد.وی گفت: دستکند ها از دید گردشگری یکی از مهمترین حوزه های گردشگری است و می تواند ماندگاری توریست در همدان را بیشتر کند.وی اظهار داشت: تمامی «دره ارزانفود» از لحاظ باستان شناسی مورد توجه است و تلاش بر این است که بکر بودن این منطقه را حفظ کنیم.گفتنی است؛ توجه مجامع علمی و حرفه ای جهانی به موضوع معماری دستکند باعث شده تا این همایش هر سه سال یکبار با هدف شناخت و توسعه هنر خلاقانه بشر در به آشتی رسیدن با طبیعت به صورت بین‌المللی برگزار شود.نخستین دوره این همایش سال 1391 در کرمان و دومین دوره آن سال 1394 در تهران برگزار شد.9904/2087            "}