{"onTitr":"","titr":" مدارس شبانه روزی خراسان شمالی با کمبود اعتبار روبه رو است","describe":" بجنورد- ایرنا- سرپرست اداره کل آموزش و پرورش خراسان شمالی گفت: مدارس شبانه روزی این استان با کمبود اعتبار روبه رو هستند که این مساله به وزارتخانه نیز منتقل شده است.", "text":"عباس سعیدی روز جمعه در گفت و گو با خبرنگار ایرنا اظهار داشت: کمبودهای مدارس شبانه روزی، کمبود اعتبار برای سرویس مدارس روستایی و تکمیل اردوگاه شهید چمران بجنورد از دیگر مشکلاتی است که مدیران وزارت آموزش و پرورش قول هایی برای رفع آن داده اند.وی گفت: با پیگیری های انجام شده، ممکن است بودجه آموزش و پروش در سال آتی استانی شود که یکی از ایرادهای استانی شدن آن است که ممکن است این اعتبارات در تخصیص بودجه دستخوش تغییراتی شود.وی تصریح کرد: بودجه آموزش و پرورش نسبت به بودجه سایر ادارات بیشتر است و اگر در استان درست هزینه و جذب نشود، ممکن است بین دیگر دستگاه ها جابه جا شود. سرپرست اداره کل آموزش و پرورش خراسان شمالی در خصوص پیگیری ها برای حمایت های ویژه از آموزش و پرورش این استان گفت: قرار است این استان در ردیف مناطق توسعه نیافته قرار گیرد تا حمایت های ویژه ای برای ارتقای شاخص های آموزش آن دریافت شود. سعیدی در مورد سرویس مدارس روستایی استان گفت: پارسال اولیای دانش آموزان روستاها نیمی از هزینه سرویس مدارس را پرداخت می کردند اما امسال تلاش داریم تا سرویس مدارس برای دانش آموزان روستایی رایگان شود. وی اظهار داشت: آموزش و پرورش استان پارسال 20 میلیارد ریال اعتبار برای جابه جایی حدود چهار هزار دانش آموز روستایی هزینه کرد. وی با اشاره به مشکلات مدارس شبانه روزی گفت: سرانه این مدارس جوابگوی تغذیه دانش آموزان نیست، سرانه هر دانش آموز شبانه روزی 13 هزار ریال است که این رقم در سال های گذشته چند برابر این بود.سعیدی گفت: سال گذشته 12 هزار بن کارت از معاونت توسعه روستایی و مناطق محروم ریاست جمهوری برای دانش آموزان شبانه روزی استان دریافت و در امر تغذیه دانش آموزان هزینه شد و امسال تلاش داریم تا همین میزان کمک جذب استان شود. سرپرست اداره کل آموزش و پرورش خراسان شمالی اظهار داشت: 11 هزار دانش آموز در 95 آموزشگاه شبانه روزی خراسان شمالی تحصیل می کنند که حدود هفت هزار نفر از این تعداد، در خوابگاه سکونت دارند.165 هزار دانش آموز در 2 هزار باب آموزشگاه خراسان شمالی مشغول به تحصیل هستند.7185/5132            "}