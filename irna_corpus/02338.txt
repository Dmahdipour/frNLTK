{"onTitr":"","titr":" دوازدهمین نمایشگاه کتاب گلستان گشایش یافت","describe":" گرگان - ایرنا - دوازدهمین نمایشگاه بزرگ کتاب گلستان با شرکت 466 ناشر کشوری و استانی امروز چهارشنبه در مراسمی با حضور شماری از مسوولان و علاقمندان به یار مهربان در گرگان گشایش یافت.", "text":"مدیرکل فرهنگ و ارشاد اسلامی گلستان به خبرنگار ایرنا گفت: این نمایشگاه در قالب 259 غرفه از 18 تا 23 مهر هر روز ساعت های 9:30 تا 12:30 و 16:30 تا 21 در محل دائمی نمایشگاه بین المللی استان دایر است.عادله کشمیری افزود: بیش از 73 هزار عنوان کتاب با موضوعات عمومی، کشاورزی، علوم پزشکی، هنر، معماری، حقوق، کمک درسی و کودک و نوجوان با ٣٠ درصد تخفیف شامل ٢٠ درصد بن بانکی و ١٠ درصد تخفیف از سوی غرفه داران به علاقمندان عرضه می شود.وی ادامه داد: 6 میلیارد و 500 میلیون ریال بن خرید کتاب برای این نمایشگاه در نظر گرفته شده است.مدیرکل فرهنگ و ارشاد اسلامی گلستان همچنین اظهار داشت: ١٥ ناشر استانی و ٩ ناشر اهل سنت در این نمایشگاه شرکت دارند.کشمیری تاکید کرد: شرکت کنندگان اگر کتاب مورد نظر خود را در نمایشگاه پیدا نکردند می توانند به 12 کتاب فروشی حاضر در طرح های تخفیفی فصلی استان مراجعه کنند.وی افزود: دسترسی آسان و ارزان تر به تازه های نشر کشور، بهره مندی آحاد جامعه از یارانه نشر وزارت فرهنگ و ارشاد اسلامی، توسعه فرهنگی، تقویت صنعت نشر، عدالت در توزیع و گسترش فرهنگ کتابخوانی از اهداف برپایی این نمایشگاه کتاب است.به گفته وی، نمایشگاه کتاب گلستان فرصت مناسبی برای افزایش تعامل میان مولفان، ناشران، تصویرگران کتاب، صنعت گران چاپ و نشر و متولیان، ارتباط میان ناشران شهرستانی و استانی است.به گزارش ایرنا نشست های تخصصی، رونمایی و معرفی کتاب، عصر شعر و مشاعره کودک و نوجوان، کارگاه آموزشی تصویرگری کتاب کودک، رقابت های فرهنگی، اجرای تعزیه، نشست کتابخوانی و جشن امضا از برنامه های جنبی پیش بینی شده در این نمایشگاه است.نمایشگاه بین المللی استان گلستان در کیلومتر پنج جاده گرگان - آق قلا واقع است.3042/1648            "}