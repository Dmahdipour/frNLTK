{"onTitr":"","titr":" ارتقای امید اجتماعی در وزارت فرهنگ و ارشاد دنبال می شود","describe":" اصفهان- ایرنا - رییس کمیته پیشگیری از آسیب های اجتماعی وزارت فرهنگ و ارشاد اسلامی گفت: یکی از اولویت ها و رویکردهای مهم این وزارتخانه در دولت تدبیر و امید، ارتقای نشاط و امید اجتماعی در جامعه با هدف کاهش آسیب های اجتماعی است.", "text":"به گزارش ایرنا، پروین داداندیش روز پنجشنبه در نشست هم اندیشی نقش و جایگاه موسسات فرهنگی هنری در پیشگیری از آسیب های اجتماعی در اصفهان افزود : تقویت انسجام و هویت ملی، دینی و اخلاقی از دیگر رویکردهای وزارت فرهنگ و ارشاد در این مسیر است.وی در تعریف نشاط اجتماعی اظهارداشت : اگر با رویکرد فلسفی به این موضوع نگاه کنیم مفهوم آن تقدیرگرایانه، لذت گرایانه و غایت گرایانه است که خوشبختی، خوشی و بهروزی را به همراه دارد.وی از دیدگاه روانشناسی این مفهوم را تجربه متواتر احساس مثبت به همراه رضایت از زندگی ذکر و اضافه کرد : در رویکرد اجتماعی نشاط به معنای کسب احساسات مثبت از طریق حضور در جمع و برقراری ارتباط اجتماعی است.داداندیش یادآور شد : 25 درصد سهم نشاط اجتماعی می تواند از سوی مردم در قالب سازمان های مردم نهاد و موسسات فرهنگی و هنری ایجاد و مابقی از سوی دولت و دستگاه های متولی صورت گیرد.این مسوول وزارت ارشاد با اشاره به تحقیقاتی که در چند سال گذشته درخصوص مساله آسیب های اجتماعی در کشور صورت گرفت، گفت: از نتایج این تحقیق چنین برآورد شد که تمایل به خشونت و رفتارهای غیراخلاقی و آسیب های اجتماعی مرتبط با خشونت افزایش یافته است.وی ناامیدی اجتماعی، احساس بی ثباتی در سطح اقتصادی، سیاسی و اجتماعی و سرخوردگی از تغییرات محسوس را از کلان ترین عوامل تاثیرگذار بر شرایط بروز خشونت در جامعه برشمرد.رییس کمیته پیشگیری از آسیب های اجتماعی وزارت فرهنگ و ارشاد اسلامی، خاطرنشان کرد: تحقیقات نشان می دهد بین خشونت و نشاط اجتماعی رابطه وجود دارد و هر چقدر سطح نشاط در جامعه بالا رود میزان خشونت کاهش می یابد.داداندیش به بخش های دیگر این تحقیق در خصوص اختلالات روانی در جامعه اشاره  و اضافه کرد:  بر این اساس 20 درصد از مردان و 26 درصد از زنان در جامعه دچار اختلالات روانی هستند که 65،3 درصد افراد مبتلا گرچه از این اختلالات رنج می برند ولی به علت فرهنگ غلط از مداخلات بهداشتی و درمانی بهره مند نمی شوند.وی با اشاره به تاکید رهبری بر بحث پیشگیری از آسیب های اجتماعی تصریح کرد:  راهبری دستور دادند که در این راستا باید کار فوق العاده ای با پوشش جمعی و بصورت گسترده انجام شود و نتایج آن هر 6 ماه به ایشان گزارش شود.مشاور اجرایی وزیر فرهنگ و ارشاد اسلامی بیان کرد : بر این اساس یکی از اقدامات خوب دولت، تشکیل سازمان اجتماعی در وزارت کشور و تهیه طرح جامع کنترل و کاهش آسیب های اجتماعی با اولویت اعتیاد، طلاق، حاشیه نشینی، کودکان کار و مفاسد اخلاقی است.به گفته وی وزارت فرهنگ و ارشاد اسلامی نیز مکلف شده در مدت چهار سال در بحث های پیشگیری از آسیب های اجتماعی وارد عمل شود که در این بخش موسسات فرهنگی وهنری نقش بسزایی در آموزش این موارد به جامعه خواهند داشت.نشست هم اندیشی نقش و جایگاه موسسات فرهنگی هنری در پیشگیری از آسیب های اجتماعی به مدت یک روز با حضور مدیران موسسات فرهنگی و هنری اصفهان در هنرستان هنرهای زیبای اصفهان برگزار شد.هم اکنون در استان اصفهان 219 موسسه فرهنگی و هنری فعال است که از این تعداد 146 موسسه در شهر اصفهان فعالیت دارند.6994/6026/            "}