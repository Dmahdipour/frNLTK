{"onTitr":"","titr":" وزارت نیرو در تخصیص حقابه کردستان بازنگری کند","describe":" سنندج - ایرنا - معاون استاندار کردستان با اشاره به ضرورت بازنگری وزارت نیرو در برنامه کلان مدیریت و مصرف منابع آبی این استان گفت: توقع داریم این وزارتخانه نسبت به تخصیص حقابه کردستان حقوق مردم را به درستی حفظ کند.", "text":"حسین فیروزی روز چهارشنبه در گفت و گوی اختصاصی با خبرنگار ایرنا اظهار داشت: میانگین اراضی آبی، درآمد سرانه مردم، بیکاری، منابع آب و خاک، ظرفیت تولید کشاورزی و مشارکت اقتصادی از جمله شاخص های معتبری است که نماگرهای مهمی برای اقتصاد کشاورزی استان هستند.وی افزود: می توان با استفاده از ظرفیت های مختلف و افزایش این شاخص ها سهم کردستان را در ایفای نقش در اقتصاد کشور بیش از گذشته کرد.فیروزی با اشاره به اینکه میانگین اراضی آبی کردستان در حالی 11 درصد است که این شاخص در کشور به 46 درصد رسیده است، اضافه کرد: برای اینکه بتوانیم از منابع آب و خاک استان برای تولید بیشتر و امنیت غذایی بیشتر در کشور بهره ببریم لازم است که میانگین زمین های آبی کردستان را با توجه به ظرفیت های موجود به میانگین کشور نزدیک کنیم.وی یادآور شد: کردستان حدود 6.5 درصد از روان آب ها و حدود 6 درصد از اراضی مستعد و حاصلخیز کشاورزی کشور را در خود جای داده که این دو مقوله مهمترین ظرفیت استان است، تخصیص و استفاده بهینه از منابع آبی می تواند به امنیت غذایی کشور نیز کمک بسزایی کند.فیروزی تاکید کرد: درآمد سرانه مردم از دیگر شاخص های مهم استان در توسعه اقتصادی است که امروزه با قرارگیری در یک - دوم متوسط کشور باید در محور برنامه های ستاد اقتصاد مقاومتی قرار داشته باشد تا بتوان با انجام طرح ها و برنامه ها و بازنگری و تجدید نظر و استفاده از منابع موجود در کنار اینکه سرانه درآمد استان را افزایش دهیم، بیکاری را نیز کاهش دهیم.** بازنگری در برنامه کشاورزی آسان ترین راه ایجاد ثروت در کردستان استمعاون هماهنگی امور اقتصادی و توسعه منابع استانداری کردستان گفت: نرخ 43 درصدی مشارکت اقتصادی، سهم اشتغال 25.1 درصدی در حوزه کشاورزی، امکان افزایش دو برابری تولید محصولات کشاورزی از شاخص های مهم توسعه اقتصادی وابسته به بخش کشاورزی این استان است که می توان با بازنگری در برنامه های کشاورزی آن به حصول ایجاد ثروت در استان دست یافت.وی اظهار داشت: با توجه به منابع آب و خاک موجود، نیروی انسانی جوان و فعال، نرخ 43 درصد مشارکت اقتصادی که حدود 1.5 درصد از میانگین کشور بالاتر است و سهم اشتغال 25.1 درصد در بخش کشاورزی که هشت درصد از میانگین 17.1 درصد کشور بالاتر است می توان میزان تولیدات این بخش را دو برابر افزایش داد.فیروزی اضافه کرد: به عبارتی می توان در یک برنامه ها کوتاه مدت، تولید بخش کشاورزی در کردستان را از سالانه 2.5 میلیون تن به بیش از پنج میلون تن رساند که در این صورت حداقل چهار میلیون ریال به سرانه 70 میلیون ریالی درآمد هر کردستانی اضافه می شود.** آب هسته چرخه تحقق اقتصاد مقاومتی کردستان استمعاون هماهنگی امور اقتصادی و توسعه منابع استانداری کردستان افزود: برای ایجاد ثروت در استان و بازنگری در برنامه های کشاورزی، تخصیص بهینه آب از منابع آبی کردستان همواره در کانون توجه کارشناسان، کارگروه ها و شوراهای مختلف از وزارت نیرو در خواست شده است.وی تاکید کرد: در این راستا تخصیص مناسب برای افزایش بهره وری کشاورزی از حدود پنج میلیارد متر مکعب آب قابل ذخیره شده در پشت سدهای استان مطالبه شده چرا که در صورت عدم تحقق این خواسته ها، اهداف و برنامه های اقتصاد مقاومتی در حوزه کشاورزی کردستان کوچکترین تحققی را شاهد نخواهد بود.فیروزی یادآور شد: در این زمینه شناسایی و معرفی 227 هزار هکتار زمین قابل کشت و حاصلخیز استان که قابلیت تخصیص و تامین آب با حداقل هزینه را دارد به وزارت نیرو برای تخصیص آب انجام شده که می توان با تبدیل این اراضی دیم به آبی، میزان اراضی آبی استان را از 11 درصد فعلی به 30 درصد رساند.وی افزود: در این صورت با احتساب 122 هزار هکتار اراضی آبی موجود میزان آن را به 349 هزار هکتار شامل 30 درصد از یک میلیون و 200 هزار هکتار اراضی کشاورزی موجود رساند.معاون استاندار کردستان گفت: در این صورت میانگین اراضی آب استان حدود 16 درصد از میانگین 46 درصد پایین تر خواهد بود اما این افزایش می تواند نقش بسزایی در رشد 2برابری تولید محصولات کشاورزی و به تبع آن اشتغال، تولید و درآمد سرانه مردم استان داشته باشد.** علاقه ای به مصرف آب خارج از الگوی هزینه - سود نداریممعاون هماهنگی امور اقتصادی استان کردستان اظهار داشت: برای رسیدن به میانگین کشور با الگوی هزینه سود باید به صورت کارشناسی بررسی شود تا در این زمینه مصرف بهینه آب در اولویت قرار گیرد.وی افزود: طبیعتا در شرایط حاضر تبدیل اراضی دیم به آبی در تراز 300 متر بالاتر از سدها اقتصادی است و در بالاتر از این میزان نیازمند تکنولوژی ها و ابزارهای جدید است که مدیریت استان هیچ علاقه ای به مصرف آب خارج از فرمول هزینه و سود نداشته و معتقدیم با توجه به نیاز کشور به آب حتما باید از این منبع مهم تجدید ناپذیر به بهترین شیوه ممکن استفاده شود.** هزینه دولت برای مهار آب در کردستان در توسعه اقتصادی آن موثر نبوده استفیروزی اضافه کرد: دولت مبالغ زیادی را برای مهار و مدیریت آب ها در کردستان از جمله احداث و تکمیل 12 سد و هشت سد در دست ساخت، هزینه کرده اما باید اذعان کرد هنوز این هزینه و اقدامات زیرساختی در توسعه اقتصاد استان موثر نبوده است.معاون استاندار کردستان گفت: علت این عدم تاثیر اینکه طرح های تکمیلی پایاب سدها، احداث کانال های آبرسانی، پمپاژ آب به زمین های حاصلخیز و تخصیص بهینه آب به بخش کشاورزی تاکنون عملیاتی نشده و همواره در جلسات مختلف از مدیران ارشد کشوری توجه به این زیرساخت ها مطالبه شده است.وی افزود: آنچه که در این درخواست ها به صورت واضح بیان شده و همواره نیز ادامه دارد، استفاده بهینه از منابع آبی و توجه به ارتقا تولید با هزینه های کمتر و توجه به دستورالعمل ها و ابلاغیه های اقتصاد مقاومتی مد نظر رهبر معظم انقلاب است.فیروزی اظهار داشت: نکته مهم اینکه متولیان امر در کردستان در خواست تخصیص آب را تنها به صورت بهینه و بهره ورانه مطالبه می کنند و اصراری برای مصرف بیشتر ندارند.وی یادآور شد: این موضوع تاکنون در وزارت نیرو درک نشده که همین باعث شده نه تنها توسعه متوازن کشور در این استان تحقق نیابد بلکه مانع از ایفای نقش کردستان با توجه منابع انسانی، مادی و فیزیکی خود در اقتصاد ملی شود.فیروزی گفت: به عبارتی تاخیر در تخصیص آب و اجرای طرح های توسعه ای کردستان به توسعه کشور و اقتصاد ملی ضرر می رساند.** کردستان بیشترین نقش را در احیای دریاچه ارومیه ایفا می کند معاون امور اقتصادی و توسعه منابع استاندار کردستان با اشاره به اهمیت احیای دریاچه ارومیه از نظر مدیران و مردم کردستان افزود: بر این باوریم این دریاچه متعلق به همه ملت ایران و سرمایه ای بین نسلی است و همه باید در احیای آن کوشیده و نقش ایفا کنند. وی اظهار داشت: از آنجایی که حوزه آبریز دریاچه ارومیه در استان های آذربایجان غربی و شرقی و کردستان قرار دارد با بررسی آمارهای ستاد احیای این دریاچه در سهم آورده، تخصیص و مصرف هر استان به نظر می رسد این ستاد باید در برنامه های خود یک بازنگری داشته باشد. فیروزی افزود: طبق این آمارها سالیانه سهم آورد آب در حوزه آبریز این دریاچه در آذربایجان غربی چهار میلیارد و 300 میلیون متر مکعب و سهم آورد استان آذربایجان شرقی نیز یک میلیارد و 580 میلیون متر مکعب است. وی گفت: بیشترین سهم تخصیص و مصرف آب طبق آورد هر استان با 980 میلیون متر مکعب شامل 95 درصد به آذربایجان شرقی تعلق داشت و آذربایجان غربی نیز با سه میلیارد و 900 میلیون متر مکعب شامل 90 درصد در رتبه بعدی ایستاده است ولی هر کدام از این دو استان به ترتیب تنها پنج و 10 درصد آب حوزه آبریز به دریاچه وارد می شود.معاون امور اقتصادی و توسعه منابع استاندار کردستان یادآور شد: در این بین کردستان از یک هزار و 585 میلیون متر مکعب سهم آورد خود، 585 میلیون متر مکعب شامل 37 درصد تخصیص داشته که در عمل برداشت واقعی آن آورد این استان 11 درصد است.وی تاکید کرد: این اعداد و ارقام نشان می دهد حدود 89 درصد از سهم آورد کردستان به دریاچه ارومیه سرازیر می شود از این رو می توان گفت این استان بیش از سهم خود در احیای دریاچه ارومیه نقش آفرینی کرده و بخش عمده ای از وظیفه احیای آن بر دوش کردستان است. کردستان با داشتن بیش از یک میلیون و 200 هزار هکتار زمین قابل کشت مرغوب و مستعد یکی از قطب های تولید محصولات کشاورزی کشور است و باغداران استان با تولید سالانه بیش از 45 هزار تن انگور دیم رتبه دوم کشوری را به خود اختصاص داده اند، سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است. کردستان با داشتن اراضی شیب دار و روان آب های فراوان و آب و هوای سرد و معتدل یکی از مناطق مستعد توسعه میوه های سرد سیری و خشک است که سطح زیر کشت باغات آن حدود 44 هزار هکتار با تولید 318 هزار تن در سال است. این استان مقام 22 کشوری از لحاظ سطح و 21 را از لحاظ تولید داراست که محصولاتی چون انگور، گردو، توت فرنگی، میوه های هسته دار، دانه دار و سایر محصولات در آن کشت و تولید می شود. تعداد بهره برداران فعال در بخش باغبانی استان 84 هزار نفر است. 3034 /9102            "}