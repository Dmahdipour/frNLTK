{"onTitr":" وزیر صنعت:    ","titr":" کالاها باید با قیمت واقعی عرضه شوند","describe":" کرمانشاه - ایرنا - وزیر صنعت، معدن و تجارت با بیان اینکه معتقد به ایجاد سقف قیمت برای کالاها نیستیم، گفت: کالاها باید با قیمت واقعی خود عرضه شوند.", "text":"به گزارش خبرنگار ایرنا، محمد شریعتمداری پنجشنبه شب در شورای گفت و گوی دولت و بخش خصوصی که در استانداری کرمانشاه برگزار شد، اظهار داشت: مدیران بخش خصوصی سرداران بی بدیل بخش اقتصادی در شرایط کنونی هستند.وی با بیان اینکه مشکلات واحدهای تولیدی ، فن آوری ، نصب ماشین آلات و مهارت های فنی نیست، گفت: عوامل برون زا با توجه به شرایط بد ارزی ، تجارت و واحدهای تولیدی را متاثر کرده است.وزیر صنعت یادآور شد: به منظور برطرف کردن مشکلات واحدهای تولیدی، ستادی به عنوان ستاد تسهیل و رفع موانع تولید ایجاد شده که این ستاد در سطح استان ها نیز شروع به کار کرده است.شریعتمداری با بیان اینکه تصمیمات این ستاد برای سیستم ‌بانکی لازم‌الاجرا نیست، گفت: شرایط بحرانی واحدها در ستاد تسهیل مطرح می شود و اگر به آن ها کمک‌ نکنیم بحرانی اجتماعی و امنیتی ایجاد خواهد شد.وی با بیان اینکه اختیار تصمیم گیری در ستاد تسهیل استانی بر عهده استاندار و در ستاد ملی بر‌عهده چند وزیر است، افزود: امیدوارم موضوع بانک ها در شورای هماهنگی اقتصادی سران سه قوه مطرح و مشکل واحدها برطرف شود.وزیر صنعت بر تسریع در پرداخت بدهی های دولت به واحدهای تولیدی تاکید کرد و گفت: دولت در گرفتن مطالبات بسیار دقیق است اما در پرداخت بسیار سخت عمل می کند.شریعتمداری افزود: ایجاد سامانه شفافیت مالی می تواند اقدام‌ خوبی برای پرداخت بدهی های دولت باشد.وی در بخش دیگری از صحبت های خود اظهارداشت: تفاوت قیمت ارز شرایط را برای رانت در بورس ایجاد کرده بود؛ مدت ها رسیدگی کردیم تا سقف در بورس برداشته شود به همین دلیل تقاضا در بورس کاهش پیدا کرد.وزیر صنعت ، معدن و تجارت عنوان کرد: واحدهای تولیدی کمتر به هم رحم می کنند و ما نیز نمی توانیم بخشی را برای بهبود روابط واحدهای تولیدی با هم ایجاد کنیم.شریعتمداری در رابطه با صادرات کالا به عراق گفت: صادرکننده ها به اندازه همان میزان ارز می توانند کالا وارد کشور کنند و گواهی صادراتی خود را به صادر کننده دیگری بفروشند.شریعتمداری، وزیر صنعت، معدن و تجارت امروز وارد کرمانشاه شد و ضمن شرکت در مراسم افتتاح مرکز توانبخشی سرپل ذهاب از واحدهای تولیدی این شهرستان که در اثر زلزله 21 آبان سال گذشته دچار آسیب شده بودند ، بازدید کرد. 7445/8066            "}