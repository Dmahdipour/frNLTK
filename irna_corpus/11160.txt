{"onTitr":"","titr":" جذب مجازی توریست اولویت گردشگری بوشهر است","describe":" بوشهر- ایرنا- معاون اداره کل میراث فرهنگی، صنایع دستی و گردشگری استان بوشهر گفت: تغییر رویکرد جذب توریست از سنتی به دیجیتال و الکترونیک ازطریق فضای مجازی و ارائه خدمات متنوع تر و بهتر از سیاست ها و اولویت های این اداره کل است.", "text":"ارغوان مهدی زاده روز سه شنبه در حاشیه نخستین کارگاه آموزشی گردشگری الکترونیک در گفت و گو با ایرنا افزود: تلاش می شود با برگزاری این کارگاه های آموزشی مسئولان دفاتر خدماتی فعال در این استان با شیوه های الکترونیکی جدید در بخش گردشگری و درآمد زایی آشنا شوند. وی اظهار داشت: شرکت کنندگان در این کارگاه آموزشی با ارائه کسب و کار گردشگری در فضای الکترونیک با معرفی نمونه های موفق داخلی و خارجی و چیستی و چگونگی ارز الکترونیک آشنا می شوند. مهدی زاده بیان کرد: واقعیت این است که نمی توان با شیوه های سنتی بویژه در بخش مهم گردشگری پیش رفت و با توجه به اهمیت این بخش و تاثیری که در اشتغال دارد باید به سمت شیوه های جدید حرکت کرد. وی اضافه کرد: امروز با ورود فناوری به بخش گردشگری اقامتگاه های بوم گردی از طریق گرفتن کامنت اقدام به جذب گردشگر می کنند و این کمک بزرگی به این بخش است. مهدی زاده گفت: صنعت گردشگری فرصتی برای اشتغالزایی و معرفی فرهنگ ملت‌ها بدون دخالت دیپلماسی است که سوق دادن این مهم به سمت الکترونیکی شدن باعث استفاده بهینه از ظرفیت های این صنعت می شود. معاون اداره کل میراث فرهنگی، صنایع دستی و گردشگری استان بوشهر افزود: با استفاده از فضای مجازی باید به سمت گردشگری الکترونیک حرکت کرد و نباید از این فضای ایجاد شده در این مسیر عقب ماند بلکه باید همه توان خود را برای همراهی و استفاده صحیح از این فضا به کار گرفت. 6047/6043            "}