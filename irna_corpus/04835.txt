{"onTitr":" نگاه رسانه های خارجی/ المانیتور مطرح کرد:    ","titr":" ثبات عربستان در پایین ترین سطح 50 سال اخیر","describe":" تهران - ایرنا: نشریه المانیتور نوشت: ثبات عربستان سعودی با افزایش تردیدها پیرامون قدرت تصمیم گیری و شایستگی ولیعهد جوان این کشور بیش از پیش شکننده شده است. محمد بن سلمان سابقه متوالی از تصمیم های آنی و بی ملاحظه در داخل و خارج دارد که آینده عربستان را زیر سوال برده است.", "text":"بروس رایدل (Bruce Riedel) افزود:در نیم قرن گذشته ثبات عربستان سعودی هرگز تا این حد به طور جدی در ابهام قرار نداشته است. پس از آنکه ملک فیصل برادر نالایق و فاسد خود را در 1964 میلادی از تاج و تخت برکنار کرد، جانشینی کاملا روشن و بدون هر گونه ابهامی بود. در دوران حاکمیت فیصل، اقتصاد رشد یافت به ویژه پس از آن که به دنبال تحریم های نفتی او در 1973 میلادی، قیمت ها به شکل چشمگیری افزایش پیدا کرد. نه ترور او و نه تصرف مسجد الحرام از سوی گروهی افراطی نتوانست این ثبات را از بین ببرد. در اوایل قرن جاری عربستان از سوی اسامه بن لادن و القاعده مورد حمله جدی قرار گرفت اما سرویس های امنیتی کارآمد تحت رهبری ولیعهد محمد بن نایف این تهدید را خنثی کردند.حتی بهار عربی هم تاثیر چندان محسوسی بر ثبات عربستان نداشت. ملک عبدالله برای پیشگیری از هرگونه نارضایتی بیش از 130 میلیارد دلار برای افزایش حقوق و سایر مزایا اختصاص داد. احتمال آشفتگی وجود داشت اما خاندان سلطنتی در حمایت از ملک عبدالله متحد بودند. سعودی ها برای تضمین آرامش کشورهای حاشیه خلیح فارس وارد بحرین شدند؛ نیروهای عربستانی هنوز در این جزیره حضور دارند.پادشاهی ملک سلمان بن عبدالعزیز در 2015 میلادی در آرامش شروع شد و جانشینی به برادر ناتنی او یعنی ولیعهد مقرن بن عبدالعزیز سپرده شد. اکنون، هم مقرن و هم محمد بن نایف بدون هیچ گونه توضیحی از جانشینی برکنار شده اند. پسر جوان پادشاه بدون داشتن هیچ ولیعهدی به عنوان جانشین ملک سلمان بن عبدالعزیر تعیین شده است. این تغییرات بخش چشمگیری از خاندان سلطنتی را منزوی کرده است.جنگ یمن نماد راهکارهای سیاسی ولیعهد جوان است. این جنگ اکنون در چهارمین سال خود قرار دارد بدون آنکه چشم اندازی برای پایان آن وجود داشته باشد. حوثی ها بیش از 60 هزار راکت را به روستاهای مرزی عربستان شلیک و آنها را از جمعیت خالی کرده و همچنین از 200 موشک بالیستیک برای هدف قرار دادن شهرهای این کشور از جمله ریاض استفاده کرده اند. نیروی هوایی عربستان و شرکای آن با نابود کردن زیرساخت های ضعیف یمن ده ها حمله علیه غیرنظامیان انجام داده اند و این کشور اکنون به گفته یکی از شاهدان به یک 'کانال مرگ' تبدیل شده است.سازمان ملل در ماه جاری اعلام کرد که سه چهارم مردم یمن در خطر سوء تغذیه و بیماری قرار دارند. هشت میلیون نفر از زمان دسترسی به وعده بعدی غذای خود آگاهی ندارند و 5 میلیون نفر نیز به زودی به جمع افراد در معرض سوء تغذیه و بیماری شدید خواهند پیوست. محاصره یمن راهبرد محمد بن سلمان است و او به همراه وزیر دفاع این کشور باید پاسخگوی تبعات این محاصره باشد. این جنگ نوعی واکنش ضدسعودی در سراسر جهان ایجاد کرده است.محاصره قطر یکی دیگر از رسوایی های سیاست خارجی ولیعهد عربستان است. یک روحانی اصلاح طلب برجسته به دلیل انتقاد از این سیاست دستگیر شده و احتمال اعدام او وجود دارد. شورای همکاری خلیج فارس تقریبا به فروپاشی رسیده است.احتمال دست داشتن عربستان در حمله تروریستی اهواز در 22 سپتامبر بسیار بالاست. بن سلمان آشکارا اعلام کرده بود که قصد دارد با ایران در داخل این کشور بجنگد. بدیهی است که حمله تروریستی اهواز آتش تنش های فرقه ای در سراسر منطقه و در داخل عربستان را شعله ور خواهد کرد.حبس شخصیت های برجسته سعودی در هتل ریتز کارلتون در پاییز گذشته به فرار سرمایه و کاهش سرمایه گذاری های خارجی انجامید. اعتماد به اقتصاد و قدرت ولیعهد برای مدیریت مسائل اقتصادی به شدت کاهش یافته است. طرح مهم او برای واگذاری شرکت آرامکو با فرمان شاه متوقف شده است. ولیعهد هر صدای مستقلی را خاموش و صاحب آن را دستگیر می کند- حتی اگر حامی طرح او در زمینه آزادی رانندگی زنان باشد.گفته می شود ولیعهد جوان که از امنیت خود در هراس است شب های فراوانی را روی کشتی تفریحی خود در جده سپری می کند. این قایق، کاخ شناوری است که طول آن از زمین فوتبال بیشتر بوده و امکانات فراوانی دارد و می تواند در مواقع ضروری روزنه فراری برای ولیعهد باشد.تا زمانی که پدر بن سلمان، پادشاه است او محتمل ترین وارث پدرش به شمار می رود. اما اگر پادشاه عربستان بمیرد جانشینی مختل شده و حتی با خشونت همراه می شود. با گذشت زمان و موفقیت های بیشتر در سیاستگذاری ها شاید مشروعیت پادشاه به پسرش برسد، اما اکنون این کار ممکن نیست.روسای جمهور آمریکا پس از جان اف کندی هرگز به طور جدی نگران ثبات عربستان نبوده اند. اما کنون باید نگران باشند. عربستان سعودی برای 50 سال قابل پیش بینی و با ثبات بود. جانشینی، روشن و شناخته شده بود، مساله ای که برای سلامت سیاسی هر پادشاهی حیاتی است.دولت ترامپ به عربستان سعودی چک سفید داده و از جنگ این کشور در یمن حمایت می کند. ولیعهد این کشور در سایه حمایت کاخ سفید قرار دارد. این رویکردی احمقانه و خطرناک است.سعودی ها برای پایان دادن به جنگ یمن که هزینه یک ماهه آن 5 میلیارد دلار بوده و ثبات عربستان را به خطر می اندازد نیازمند حمایت آمریکا و جامعه بین الملل هستند. ولیعهد سعودی شهرت خود را برای پیروزی در باتلاق جنگی به خطر انداخته است که هزینه انسانی مهیبی دارد. دوست آمریکایی او باید به دنبال پایانی غرورآفرین و از همه مهم تر زودهنگام برای این تراژدی باشد. لینک منبع:https://www.al-monitor.com/pulse/originals/2018/09/saudi-arabia-stability-crown-prince-mohammed-bin-salman.htmlپژوهشم**            "}