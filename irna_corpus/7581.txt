{"onTitr":"","titr":" آمار پیوند کلیه در ارومیه به 2700 مورد رسید","describe":" ارومیه- ایرنا- رییس دانشگاه علوم پزشکی و خدمات بهداشتی درمانی آذربایجان غربی گفت: از ابتدای اجرای پیوند کلیه در ارومیه تاکنون 2 هزار و 700 مورد از این پیوند در این شهر انجام شده که در نوع خود کم نظیر است.", "text":"دکتر جواد آقازاده روز شنبه در گفت و گو با خبرنگار ایرنا افزود: نخستین عمل پیوند کلیه در سال 1367 در ارومیه انجام شد و در 30 سال گذشته سالانه به طور متوسط بیش از 90 پیوند ثبت شده است.وی اضافه کرد: انجام هر هفته نزدیک به 2 پیوند در ارومیه نشان دهنده ارتقای شاخص های بهداشتی و درمانی و قابلیت های درمانی استان در خصوص بیماری کلیه است.وی ادامه داد: تعداد عمل های جراحی پیوند کلیه در سال های ابتدایی انجام این عمل بسیار کمتر بوده ولی در سال های اخیر این تعداد به صورت جهشی رو به افزایش است.وی بیان کرد: ارومیه پس از تهران، نخستین مرکز پیوند کلیه کشور را به اهتمام 'دکتر علی تقی زاده' راه اندازی کرده که این امر موجب حل مشکل بسیاری از بیماران کلیوی استان، مناطق همجوار و شهرستان های محروم استان شده است.رییس دانشگاه علوم پزشکی و خدمات بهداشتی درمانی آذربایجان غربی ادامه داد: در حال حاضر نزدیک به 100 درصد عمل های جراحی مورد نیاز بیماران در بیمارستان های استان انجام می شود و اعزام خاصی در خصوص بیماران کلیه به استان های دیگر وجود ندارد.دکتر آقازاده گفت: دانشگاه علوم پزشکی ارومیه از لحاظ رده بندی جایگاه ویژه ای در کشور پیدا کرده است؛ به طوری که حدود 420 نفر عضو هیات علمی در رشته های مختلف بالینی، داروسازی، پزشکی و پیراپزشکی در مقاطع کارشناسی ارشد و PHD دارد.وی افزود: همه تلاش مجموعه دانشگاه علوم پزشکی و خدمات بهداشتی درمانی آذربایجان غربی ارتقای روزافزون خدمات درمانی و کاهش ارجاع بیماران مناطق محروم و شهرستان های مختلف حتی به شهر ارومیه است و به این منظور، بیمارستان های مختلفی در شمال و جنوب استان احداث شده یا در حال احداث است.به گزارش ایرنا در حال حاضر 24 باب بیمارستان زیر نظر دانشگاه علوم پزشکی و خدمات بهداشتی درمانی آذربایجان غربی فعال است که با احتساب بیمارستان های بخش خصوصی و دیگر مجموعه های درمانی این رقم به افزون بر 30 واحد می رسد.8137/3072            "}