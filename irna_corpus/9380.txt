{"onTitr":"","titr":" افزایش سهم آب در کردستان به امنیت غذایی کشور کمک می کند","describe":" سنندج - ایرنا - نماینده مردم شهرهای سنندج، کامیاران و دیواندره گفت: اگر تخصیص آب بخش کشاورزی کردستان برای ارتقای میزان زمین های آبی افزایش یابد به تولید و اشتغال بیشتر و گسترش امنیت غذایی کشور کمک می کند.", "text":"به گزارش خبرنگار ایرنا، سیدمهدی فرشادان عصر چهارشنبه در نشست ستاد فرماندهی اقتصاد مقاومتی کردستان اظهار داشت: برای افزایش تولید گندم نیاز به انتقال آب نیست و بدون هزینه های مضاعفی که برای انتقال آب به استان های دیگر انجام می شود می توان در کردستان تولید محصولات کشاورزی را افزایش داد.وی اضافه کرد: آب از استان کردستان با طی 440 کیلومتر به مکان دیگری منتقل می شود که اگر سهم بیشتری به کردستان تخصیص داده شود مردم این استان در شرایط بهتر اقتصادی زندگی می کنند.فرشادان افزود: طبق سند توسعه کردستان، 300 هزار هکتار از زمین های کشاورزی دیم این استان باید به زمین های آبی تبدیل شود.دیگر نماینده مردم سنندج، کامیاران و دیواندره در مجلس شورای اسلامی هم در این نشست گفت: دولت برای افزایش قیمت گندم همراهی نکرد تا شرایط کشاورزان بهتر شود.سید احسن علوی اظهار داشت: باغداری، دامداری، کشاورزی امروز سودی برای فعالان این عرصه ندارد و موجب شده روستاهای استان از سکنه خالی شود.نماینده مردم سقز و بانه در مجلس شورای اسلامی هم در این نشست با اشاره به اینکه کردستان از لحاظ تولید گندم رتبه دوم کشور را دارد، گفت: میانگین زمین های آبی کشور 46 درصد و زمین های آبی استان کردستان 11 درصد است این در شرایطی است که کردستان منبع آب مهم کشور محسوب می شود و یک ششم این منابع در کشور را دارد.محسن بیگلری با بیان اینکه امروز می بایست 60 درصد زمین های کردستان آبی می بود، اضافه کرد: حق واقعی کردستان 675 هزار هکتار زمین آبی است در حالیکه ما نگران تامین آب برای واحدهای تولیدی جدید هم هستیم.وی افزود: بسیاری از روستاهای استان و چهار شهر از لحاظ تامین آب شرب با مشکل مواجه هستند و ضروری است با افزایش تخصیص آب به حل این مشکلات کمک شود.نماینده مردم مریوان و سروآباد در مجلس شورای اسلامی هم در این نشست گفت: با توجه به ظرفیت تولید محصولات کشاورزی در استان نیاز به ایجاد صنایع تبدیلی وجود دارد در حالیکه بیشتر محصولات کشاورزی استان خام فروشی می شود.منصور مرادی اظهار داشت: مسئولان مختلفی به کردستان آمدند اما نتایجی مهمی از این سفرها حاصل نشده چرا که دیدگاه در مورد استان مطلوب نیست.وی با اشاره به مشکلات زیست محیطی کردستان از جمله آتش سوزی جنگل ها افزود: حداقل تجهیزات جلوگیری از آتش سوزی در کردستان را نداریم اما وقتی می خواهیم جاده ای بسازیم بخاطر پوشش گیاهی با ممانعت محیط زیست مواجه می شویم.مرادی با اشاره به اینکه چهار سال است مشکل پسماند مریوان تشدید شده است، یادآور شد: توپوگرافی منطقه موجب شده نتوان زباله را دفن کرد و باید تدابیری برای بازیافت آن اندیشید.وی با بیان اینکه مخالف احداث پالایشگاه مریوان در نزدیکی تالاب زریبار هستیم، اضافه کرد: سه سال است قول ساخت سد نیاوه داده شده اما کار آن هنوز آغاز نشده است.نماینده مردم قروه و دهگلان در مجلس شورای اسلامی هم با انتقاد از انتقال آب کردستان به دیگر استان ها خواستار جلوگیری از این انتقال شد و گفت: اگر تخصیص آب کشاورزی در این استان به میانگین کشوری برسد ما بیکاری را کنترل می کنیم. علی محمد مرادی تاکید کرد: مردم و کشاورزان خواستار تخصیص آب های سطحی استان برای 100 هزار هکتار از زمین های کشاورزی هستند.سرپرست آب منطقه ای استان کردستان هم در این نشست گفت: 80 درصد آب این استان در بخش کشاورزی مصرف می شود.کامران خرم با اشاره به تراز نامناسب آب در دشت های ممنوعه قروه، دهگلان و چهاردولی اظهار داشت: برداشت بی رویه و فشار بر منابع آب زیرزمینی در این مناطق موجب فرونشست هایی شده که می تواند جبران ناپذیر باشد چرا که آبخوان ها ظرفیت خود را برای بازسازی از دست می دهند.وی اضافه کرد: سطح آب در دشت های دهگلان به 45 متر، در قروه به 22 متر و در چهاردولی به 18 متر رسیده است.خرم با اشاره به اعتبارات مورد نیاز افزود: سد سورال به 25 میلیارد ریال، سد سنگ سیاه به 200 میلیارد ریال، سد سیازاخ به 2 هزار و 300 میلیارد ریال و سد چراغ ویس به هزار و 650 میلیارد ریال برای تکمیل نیاز دارد.وی تاکید کرد: در مجموع 38 هزار و 350 میلیارد ریال برای اتمام و انجام تمامی طرح های حوزه آب منطقه ای استان نیاز است.به گزارش ایرنا، نشست ستاد فرماندهی اقتصاد مقاومتی کردستان با حضور اعضای کمیسیون کشاورزی مجلس شورای اسلامی و معاونین وزرای جهاد کشاورزی و نیرو و مسئولان و مدیران اجرایی این استان برگزار شد.اعضای کمیسیون کشاورزی، آب و منابع طبیعی مجلس شورای اسلامی برای بررسی مسایل و مشکلات حوزه کشاورزی امروز به کردستان سفر کرده اند و در سفر سه روزه خود در شهرستان های استان نیز حضور پیدا خواهند کرد.شرکت در جلسات ستاد فرماندهی اقتصاد مقاومتی استان و شورای گفتگوی دولت و بخش خصوصی از جمله برنامه های نمایندگان عضو کمیسیون کشاورزی در روز اول این سفر است.کمیسیون کشاورزی، آب و منابع طبیعی مجلس شورای اسلامی یکی از کمیسیون‌های تخصصی مجلس شورای اسلامی است.این کمیسیون بر اساس ماده 62 برای انجام وظایف محوله درمحدوده کشاورزی، منابع آب، دام و طیور، شیلات، محیط زیست و هواشناسی مطابق ضوابط این آیین‏نامه تشکیل می‏شود.کردستان با داشتن بیش از یک میلیون و 200 هزار هکتار زمین قابل کشت مرغوب و مستعد یکی از قطب های تولید محصولات کشاورزی کشور است و باغداران استان با تولید سالانه بیش از 45 هزار تن انگور دیم رتبه دوم کشوری را به خود اختصاص داده اند، سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است.6108/9102            "}