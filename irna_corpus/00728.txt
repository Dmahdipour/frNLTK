{"onTitr":"","titr":" مازندرانی ها دوباره هشدار سیلاب و آبگرفتگی دریافت کردند","describe":" ساری - ایرنا- هواشناسی مازندران با پیش بینی ورود دو سامانه بارشی طی هفته آینده به این استان ، نسبت به احتمال جاری شدن سیلاب و آبگرفتگی دوباره بعضی مناطق هشدار داد.", "text":"به گزارش خبرنگار ایرنا، اخطاریه جدید هواشناسی در حالی منتشر می شود که مازندران طی روزهای جمعه تا یکشنبه گذشته شاهد شدیدترین بارندگی 20 سال اخیر بود که به حدود هفت هزار واحد مسکونی و بسیاری از زیرساخت های خدماتی، کشاورزی، رودخانه ها، راهها و جاده ها خسارت زد.بارندگی و سیلاب اخیر که باعث مرگ پنج شهروند از جمله دو کودک مسافر شد، در مجموع هفت هزار میلیارد ریال خسارت به بخش های مختلف وارد کرد.هواشناسی مازندران روز پنجشنبه با انتشار یک اخطاریه و یک اطلاعیه ، نوشت: بر اساس تحلیل آخرین نقشه ها و خروجی مدل های هواشناسی طی روزهای آینده دو سامانه بارشی مازندران را تحت تاثیر قرار می دهد که سامانه بارشی اول از اواسط روز جمعه (فردا) بتدریج وارد استان می شود.بر اساس این اخطاریه، سامانه اول بارشی که با وزش باد همراه است، سرانجام کاهش دما را به دنبال خواهد داشت و تا پایان روز شنبه در استان مستقر خواهد بود.هواشناسی مازندران هشدار داد که این سامانه بارشی همچنین سبب بارندگی های رگباری نقطه ای در ارتفاعات مرکزی و شرقی استان شده و وقوع سیلاب های ناگهانی را در پی خواهد داشت.سامانه بارشی دوم طی روزهای دوشنبه و سه شنبه 23 و 24 مهر از غرب مازندران وارد استان می شود که با خود بارش باران، وزش باد و کاهش دما را به همراه خواهد داشت.بر اساس پیش بینی هواشناسی، این سامانه که تا پایان سه شنبه در مازندران ماندگار خواهد بود، بارش ' قابل ملاحظه ' ای را در پی خواهد داشت که سبب آبگرفتگی معابر و سیلابی شدن رودخانه ها خواهد شد.** تعطیلی صید و صیادی هواشناسی مازندران همچنین با انتشار اطلاعیه ای به فعالان دریای خزر هشدار داد که از روز شنبه با استقرار سامانه بارشی و وزش باد شدید، دریا مواج شده و برای فعالیت های دریایی مناسب نخواهد بود.در این اطلاعیه پیش بینی شده است که سرعت باد در سواحل به 43 کیلومتر و دور از ساحل تا 58 کیلومتر بر ساعت خواهد رسید و سبب ایجاد امواج 2 و نیم تا 3 و نیم متری خواهد شد.هواشناسی مازندران توصیه کرده که با توجه به مواج شدن دریای خزر، کلیه فعالان دریایی از هرگونه فعالیت در آبهای دریا طی این مدت خودداری کنند و صیادان هم طی روزهای شنبه و یکشنبه به دریا نروند.اطلاعیه دریایی هواشناسی از آن جهت اهمیت دارد که فصل صید ماهیان استخوانی دریای خزر در مازندران امسال یک هفته زودتر و از پانزدهم مهر ماه آغاز شده است و هم اکنون چهار هزار و 200 صیاد عضو شرکت های تعاونی پره در سراسر آبهای ساحلی 338 کیلومتری استان در حال صید ماهی هستند.صید پره یکی از روش های قدیمی صید ماهیان استخوانی در دریای خزر است که در آن صیادان تورهایی با ارتفاع هفت تا 10 متر و به طول یک هزار و 200 متر را به کمک قایق به صورت نیم دایره در عمق حدود 20 متری دریا پهن می کنند و پس از انباشته شدن از ماهیان استخوانی شامل گونه های کفال، سفید و کپور، به وسیله تراکتور به ساحل می کشند.بیرون کشیدن تورهای انباشته شده از ماهی در عین حال نیازمند این است که ' فوکا پوشان ' (صیادان چکمه پوش) وارد آب شوند و گاهی این افراد تا زیر گلو در آب فرو می روند تا تورهای پر از ماهی با شرایط بهتری جمع آوری شود. فوکاپوشان در پهن کردن تور هم مشارکت دارند.اطلاعیه های دریایی هواشناسی در طول دو فصل پاییز و زمستان که صیادان مازندرانی مشغول صید ماهیان استخوانی هستند سبب می شود تا آنان با کمترین خطرپذیری کارشان را انجام دهند.    1888/1654            "}