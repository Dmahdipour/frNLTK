به گزارش ایرنا، سازمان جهانی گردشگری برای پنجم مهر مطابق با 27 سپتامبر در سال 2018 شعار «گردشگری و تحول دیجیتالی» را انتخاب کرد که این موضوع نشان از اهمیت و تأثیر عمیق مسائل دنیای دیجیتال بر حوزه صنعت گردشگری و سفر دارد. به گفته کارشناسان، ما در صنعت گردشگری سنتی، نتوانستیم سهم مناسبی از بازار کسب و کار در این حوزه اقتصادی جذب کنیم. اما امروزه در عصر دیجیتال و فن آوری که سال 2018 به تحول دیجیتال در گردشگری توجه شده است، کسب و کارهای صنعت گردشگری و هتلداری باید به سمت آن حرکت کنند، تا بتوان از طریق آن مزایای بیشتری را کسب کرد.علی اصغر مونسان؛ معاون رئیس‌ جمهوری و رئیس سازمان میراث فرهنگی، صنایع دستی و گردشگری چندی پیش در توئیتی با اشاره به نشست مشترکی که با وزیر ارتباطات و فناوری داشت، نوشت: طی این نشست مشترک با وزارت ارتباطات، فناوری و اطلاعات مقرر شد در کلیه موزه‌ها و اماکن تاریخی و فرهنگی کشور اینترنت رایگان عرضه شود.علاوه بر این؛ وزیر ارتباطات نیز در قالب توییتی عنوان کرده، که حرکت به سمت دستیابی به شاخص های توسعه دیجیتال از سوی دستگاه‌های ذیربط باعث ایجاد بازار و نهایتا توسعه کسب ‌و کارهای نوپا، و توسعه اشتغال خواهد شد.این در حالی است؛ که پایگاه میراث جهانی بیستون و پایگاه معبد آناهیتا در کنگاور قبل از هرگونه اقدامی توسط وزارت ارتباطات در انتظار وعده ها نماندند و گام های دیجیتالی شدن این محوطه های تاریخی را آغاز کردند.** فن آوری دیجیتال را وارد حوزه گردشگری کنیدمدیرکل میراث فرهنگی، صنایع دستی و گردشگری استان کرمانشاه در گفت و گو با خبرنگار ایرنا، با بیان اینکه سال 2018 از سوی سازمان جهانی گردشگری با شعار گردشگری و تحول دیجیتال نامگذاری شده است، گفت: فناوری دیجیتال باید حتما وارد حوزه گردشگری استان کرمانشاه شود و در غیر این صورت این حوزه امکان رقابت در عرصه کشوری و بین المللی را نخواهد داشت. جلیل بالایی با اشاره به مقوله گردشگری مجازی در دنیای امروز افزود: گردشگران امروز در دنیا از طریق فضای دیجیتال به دنبال یافتن مقصد مناسبی برای گردش خود هستند و از این رو این حوزه در استان کرمانشاه نیز باید به روز شود. او بر ارتقای سطح کیفی خدمات در اقامتگاه ها و مراکز تفریحی استان نیز تاکید کرد و گفت: در کنار کیفیت باید به سبد هزینه های خانوارها نیز توجه شود.وی از تبلیغات و اطلاع رسانی به عنوان مهمترین ابزار در جذب گردشگر نام برد و اظهار داشت: اگر بهترین امکانات هم داشته باشیم، اما به تبلیغات و اطلاع رسانی توجه نکنیم، برنده نخواهیم بود.** محوطه های میراث جهانی بیستون و معبد آناهیتا پیشرو در دیجیتالی شدن مدیر پایگاه میراث جهانی بیستون و معبد آناهیتا در گفت و گو با خبرنگار ایرنا، قابلیت های فضای مجازی را یکی از عوامل مهم در توسعه اقتصاد صنعت گردشگری دانست و عنوان کرد: انجام فعالیت های گردشگری در فضای مجازی می تواند آثار مثبت فراوانی در توسعه پایدار منطقه داشته باشد.صامت اجرایی با بیان اینکه؛ با اتمام طرح زیرساخت فیبرنوری و پوشش وایرلس (بی سیم) در این مجموعه ها که در حال اجراست؛ بستر لازم برای استفاده بهینه از ظرفیتهای حوزه ی دیجیتال فراهم می شود.اجرایی تصریح کرد: هم اکنون طرح نظارت تصویری و کنترل آماری بازدیدکنندگان شامل؛ دوربین های مداربسته مجموعه، اتاق پایش و مانیتورینگ، گیت های ورودی و سیستم بارکد خوان و نورپردازی در این محوطه ها در حال اجراست. به گفته این مسئول؛ از دیگر خدماتی که در بخش دیجیتال و از ظرفیت های این زیرساخت می تواند به گردشگران ارائه شود، می توان به رزرو بلیط، سامانه خدمات الکترونیکی اطلاع رسانی، اپلیکیشن های گردشگری، دسترسی بیلبردهای تبلیغاتی هوشمند و مدیریت مطالب تابلوها از راه دور و عرضه محتوی اختصاصی به گردشگران ، امکان دسترسی اتوماسیون در مجموعه، امکان کنترل و مدیریت تیم حفاظتی از راه دور، مدیریت و و سرویس پارکینگهای هوشمند، امکان پخش محتواهای ویدیوئی بصورت آفلاین از آثار باستانی، امکان ارائه سرویس RFID ( آر. اف . ای . دی ) برای کنترل اشیاء و افراد در پایگاهها اشاره کرد.** اپلیکیشن گردشگری استان کرمانشاه طراحی می شودوی با بیان اینکه به دنبال طراحی نرم افزار (اپلیکیشن) جامع گردشگری استان کرمانشاه هستیم، افزود: جاذبه های گردشگری استان در این نرم افزار به تفکیک شهرستان ها معرفی می شود تا گردشگران براحتی بتوانند از اماکن دیدنی مورد علاقه خود بازدید و یا درخواست سرویس نمایند.اجرایی اضافه کرد: گردشگران با ورود به استان کرمانشاه به محض ورود به معبد آناهیتا در شهر کنگاور این اپلیکیشن را دریافت کرده و اطلاعات اولیه را در مورد اماکن تاریخی استان کسب می کنند.وی همچنین بیان کرد: طراحی اپلیکیشن گردشگری حتی می تواند اطلاعاتی در مورد اماکن تاریخی و گردشگری سایر نقاط استان و همچنین معرفی توانمندی های استان های همجوار کردستان، لرستان و ایلام نیز در اختیار گردشگران داخلی قرار دهد.این مسئول با اشاره به اینکه؛ بیستون یکی از مهمترین اماکن تاریخی و فرهنگی کشور است و در منابع و متون تاریخی به دروازه آسیا نیز معروف است، افزود: با طراحی این اپلیکیشن این امکان نیز فراهم می شود که بتوان اطلاعات گردشگری دیگر استان ها را در اختیار گردشگران خارجی که از مرزهای غربی وارد استان می شوند؛ قرار داد. وی در پایان سخنانش به این موضوع نیز اشاره کرد که شاخص های زیرساخت فنی و ارتباطی و دسترسی به محتوای دیجیتال و خدمات آنلاین در افق 1404 با وضعیت فعلی کشور فاصله زیادی دارند که این مهم در محوطه تاریخی معبد آناهیتا عملیاتی شده و با پیگیری های انجام شده در بیستون و طاق بستان نیز مقدمات کار فراهم شده و برای سایر نقاط مستعد و دارای پتانسیل استان در حال تدوین طرح جامع توسعه فناوری با رویکرد گردشگری و میراث فرهنگی هستیم.تحول دیجیتال در گردشگری را باید از همین امروز جدی گرفت ، چرا که تحول دیجیتال می تواند دارویی التیام بخش بر آسیب های ناشی از بی توجهی به مفاهیم توسعه پایدار باشد و می تواند موجبات رشد کارافرینی و توسعه پایدار در صنعت گردشگری فراگیر را فراهم آورد.استان کرمانشاه بیش از چهار هزار اثر تاریخی شناسایی شده دارد که تاکنون بیش از 2 هزار و 200 اثر آن ثبت ملی شده است.کتیبه و سنگ نگاره داریوش هخامنشی در بیستون تنها اثر ثبت شده جهانی استان کرمانشاه است.گزارش از مجید رحمتی 8066/7447
      
      