به گزارش ایرنا به نقل از شبکه تلویزیونی فرانس24، «آگنه واندر مول» در این زمینه گفت: مفقود شدن خاشقچی در استانبول، پرسش‌هایی جدی را درخصوص سرنوشت او به وجود آورده است.سخنگو ادامه داد: فرانسه می‌خواهد که حقایق به درستی مشخص شده و همه افرادی که باید، همکاری لازم را در این زمینه انجام دهند.وی افزود: این پیامی است که ما به مقام‌های سعودی فرستادیم. اتهام‌هایی که علیه آن‌ها مطرح شده، نیازمند پاسخگویی مشروح و شفاف است.خاشقچی 59 ساله که با روزنامه واشنگتن پست همکاری می‌کرد، چند روز پیش برای کارهای اداری مربوط به ازدواج خود به ساختمان کنسولگری عربستان در استانبول مراجعه کرد و از آن زمان اطلاعی از او در دست نیست.کنسول سعودی در استانبول که تاکنون نتوانسته است پاسخ مناسبی به افکار عمومی ارائه کند، ادعا کرده که دوربین‌های این ساختمان در روز وقوع حادثه خاموش بوده است.منابع غیررسمی به رسانه‌های ترکیه گفته‌اند که وی توسط 15 ماموری که در روز و ساعت حضور او در کنسولگری، از عربستان به استانبول سفر کرده بودند، به قتل رسیده است.روزنامه واشنگتن پست امروز (جمعه) در گزارشی به نقل از منابع خبری خود نوشته بود که دولت ترکیه، مستندات صوتی و تصویری در اختیار دارد که ثابت می‌کند خاشقچی شکنجه شده و سپس به قتل رسیده است.به گفته این روزنامه، آنکارا این اطلاعات را با دولت آمریکا در میان گذاشته اما کاخ سفید تاکنون واکنشی به آن نشان نداده است.روز چهارشنبه 22 سناتور آمریکایی در نامه‌ای به «دونالد ترامپ» رئیس جمهوری آمریکا خواستار تحقیق درخصوص خاشقچی و تحریم احتمالی عربستان سعودی شده بودند.با این وجود، ترامپ در گفت وگوهای مطبوعاتی خود از آن زمان اشاره‌های متعددی به روابط تجاری با ریاض داشته و به عقیده کارشناسان، بعید است قصد محکومیت این جنایت احتمالی را داشته باشد.شبس ** 9386**1485
      
      