{"onTitr":"","titr":" 200 خردسال تکابی در روز جهانی کودک قصه گویی کردند","describe":" مهاباد- ایرنا- 200 خردسال تکابی به مناسبت روز جهانی و هفته ملی کودک در آیین ویژه ای به قصه گویی پرداختند و در حرکتی نمادین با اجرای همخوانی لالایی هایی به زبان های ترکی، کردی و فارسی خواندند.", "text":"به گزارش ایرنا فرماندار تکاب روز دوشنبه در این آیین گفت: کودکان و نوجوانان سرمایه های آینده کشور هستند و باید به نیازهای فرهنگی و هنری آنان با حساسیت ویژه توجه شود. علی مکرمی افزود: نیازهای فرهنگی و هنری و ادبی کودکان و نوجوانان در فضایی مملو از محبت و احترام به خوبی تامین می شود و تحقق این مسئله به برنامه ریزی نهادهای فرهنگی و تلاش خانواده ها بستگی دارد. وی بیان کرد: اجرای برنامه های متنوع و جذاب برای کودکان به ایجاد فضای شاداب و بانشاط در خانواده ها و جامعه منجر می شود. فرماندار تکاب ادامه داد: برای ساختن آینده ای پیشرفته و مترقی برای کشور باید به آموزش و پرورش کودکان با نگاهی عمیق و توام با خلاقیت پرداخته شود. مکرمی گفت: احترام متقابل خانواده ها و کودکان و عمل به سیره ائمه اطهار (ع) باید از سنین کودکی در خانواده ها مورد توجه قرار گیرد. به گزارش ایرنا، بیش از 10 برنامه متنوع فرهنگی، هنری و ادبی در هفته ملی کودک با مشارکت کانون پرورش فکری کودکان و نوجوانان با یکهزار نفر عضو در تکاب اجرا می شود؛ 14 تا 21 مهر ماه به نام هفته ملی کودک در ایران نامگذاری شده و شعار امسال این هفته در کشورمان &#39; آینده را باید ساخت&#39; است.تکاب با 81 هزار نفر جمعیت در جنوب آذربایجان غربی واقع شده است. 7514/ 3020/7129/3072            "}