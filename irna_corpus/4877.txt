{"onTitr":"","titr":" سهم حمل و نقل عمومی در کلانشهر اصفهان رو به کاهش است","describe":" اصفهان -  ایرنا - معاون حمل و نقل و ترافیک شهرداری اصفهان گفت : هر ساله سهم حمل و نقل عمومی اصفهان کاهش یافته  و رشد فزاینده و تصاعدی استفاده از خودروی شخصی را شاهد بوده ایم.", "text":"علیرضا صلواتی روز دوشنبه در گفت و گو با خبرنگار ایرنا افزود: طبق آخرین آمار، بالای 60 درصد از سفرهای درون شهری اصفهان با خودروهای شخصی انجام می شود که این امر نشان می دهد که پیک ترافیکی شهر از ساعات خاصی به کل  روز گسترش یافته است.وی گفت : استفاده از خودروهای شخصی و افزایش بار ترافیکی در شهر موجب تاخیر افراد در رسیدن به مقصد، اتلاف وقت مردم، تصادف ، آلودگی هوا و اختلال در محیط زیست می شود. صلواتی گفت : باید به جایی برسیم که 55 درصد سفرهای شهری با ناوگان حمل و نقل عمومی صورت بگیرد. وی تصریح کرد: میزان سهم مترو از سفرهای درون شهری باید به 10 درصد و اتوبوس به 45 درصد برسد بنابراین باید خطوط اتوبوسرانی و تندرو را توسعه دهیم. صلواتی همچنین به سهم 10 درصدی دوچرخه در سفرهای درون شهری اشاره کرد و گفت: در این برنامه جامع،  سهم حمل و نقل شخصی 25 درصد و تاکسیرانی 10 درصد تعیین شده است. وی با اشاره به برنامه مطالعات جامع حمل و نقل شهر اصفهان و پیش بینی سهم گونه های مختلف حمل و نقل عمومی بیان کرد: سه خط مترو، 12 خط  تندرو، سه خط  تراموا و 100 خط اتوبوسرانی در این برنامه پیش بینی شده است که  شبکه یکپارچه حمل و نقل را تشکیل دهند.معاون حمل و نقل و ترافیک شهرداری اصفهان اظهار کرد: در زمان حاضر تاکسی ها بار حمل و نقل عمومی و نقاط ضعفی که در مترو و اتوبوسرانی وجود دارد را جبران می کنند اما باید آن را در قالب حمل و نقل خصوصی به سمت کالای حمل و نقل گردشی و لوکس سوق دهیم و همانند تاکسی های آنلاین به شیوه های نو اداره و استفاده شود. وی همچنین با تاکید بر اینکه مسافران اتوبوس یک درصد و مسافران خطوط تندرو 35 درصد افزایش داشته است گفت: اگر بتوانیم خطوط اتوبوسرانی را توسعه داده، ناوگان را نوسازی و سرفاصله ها را کم کنیم ، می توانیم شاهد استقبال شهروندان از ناوگان اتوبوسرانی باشیم. صلواتی افزود: خوشبختانه مسافران مترو در حال افزایش است و اکنون روزانه 50 هزار مسافر به وسیله مترو در شهر سفر می کنند.وی تصریح کرد: برنامه ما این است که این سهم را به 100 هزار مسافر برسانیم و افق طرح نیز 150 هزار مسافر در روز است که امید است به زودی محقق شود. معاون حمل و نقل و ترافیک شهرداری اصفهان با اشاره به فعالیت خط یک مترو در زمان حاضر، خاطرنشان کرد: خط یک مترو اصفهان در سال جاری تکمیل و سرفاصله ها کم شده و ساعات کار افزایش می یابد. وی اشاره کرد: اکنون سرفاصله مترو 10 دقیقه است  ودر نظر داریم تا سال آینده این سرفاصله به هشت  دقیقه و کمتر نیز کاهش یابد تا به حد بهینه قطار شهری برسیم.صلواتی ادامه داد: با وجود مشکلات سیاسی و اقتصادی  در تلاشیم تا خط تراموا را با انتخاب یکی از گزینه های شرکت های فرانسوی، چینی و ایرانی از میدان جمهوری تا میدان آزادی به طول حدود هشت کیلومتر ایجاد کنیم. سه میلیون خودرو و در حدود یک ‌میلیون و 300 هزار موتورسیکلت در استان اصفهان تردد می کنند.ت/7135 / 6022            "}