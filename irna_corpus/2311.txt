{"onTitr":" معاون فرهنگی و اجتماعی دانشگاه تربیت مدرس :    ","titr":" صنایع پیشتاز رشته های تخصصی شوند","describe":" تهران-ایرنا- معاون فرهنگی و اجتماعی دانشگاه تربیت مدرس گفت: صنایع باید پیشتاز رشته های تخصصی باشند تا میان دانشگاه و صنعت تعاملی مناسب برقرار شود.", "text":"محمد جواد ناطق روز چهارشنبه در گفت و گو با خبرنگار گروه دانشگاه ایرنا درباره وضعیت بازار کار رشته های فنی و مهندسی اظهار کرد: در حال حاضر معضل بیکاری تنها مختص به رشته های فنی و مهندسی نیست بلکه اشتغال در کشور ما به واسطه فرصت های خاص در جامعه پیش می آید. وی افزود: در جامعه کنونی تمامی رشته ها با معضل بیکاری دست و پنجه نرم می کنند از این رو باید به مسئله اشتغال و از آن مهم تر ارتباط میان صنعت و دانشگاه به عنوان یک پدیده اقتصادی نگریست. استاد رشته مکانیک دانشگاه تربیت مدرس با اشاره به اینکه فرصت های شغلی براساس نیازهای جامعه بوجود می آید، گفت: در واقع در هر جامعه ای کمبود های موجود است که ایجاد شغل های جدید منجر می شود، براین اساس کارآفرینی بر مبنای شناخت درست جامعه و نیازهای مردم میسر می شود. ** راه بهبود ارتباط صنعت و دانشگاه در دست اقتصاددانان است ناطق در ادامه درباره چگونگی بهبود ارتباط میان صنعت و دانشگاه گفت: به صنعت و دانشگاه باید به دید دو پدیده اقتصادی بنگریم. وی افزود: پدیده های اقتصادی ، خود راه را به درستی باز می کنند در غیر این صورت تمامی تلاش ها برای بهبود تعامل صنعت و دانشگاه بی نتیجه خواهد ماند. معاون فرهنگی و اجتماعی دانشگاه تربیت مدرس با اشاره به بی ثمری تمامی تلاش هایی که برای برقراری ارتباط میان صنعت و دانشگاه انجام شده، تأکید کرد: در حال حاضر صرفه اقتصادی کارخانجات با ایده آل های دانشگاه عجین نیست چرا که هرکدام به طور مستقل راه خود را دنبال می کنند. ناطق یادآورشد: دانشگاه و صنعت هرکدام به صورت جداگانه پروژه های زمانبری را در دست انجام دارند که سبب می شود تلاش برای بهبود ارتباط میان صنعت و دانشگاه بی نتیجه بماند. وی راه حل بهبود تعامل میان صنعت و دانشگاه را به مشکلات موجود در اقتصاد کلان کشور مرتبط دانست و گفت: معضل بیکاری و برقراری ارتباط میان صنعت و دانشگاه در زمینه نارسایی های مزمن و غیر مزمن اقتصادی است که باید توسط اقتصاد دانان رفع شود. ** دختران در رشته های فنی می درخشند معاون فرهنگی و اجتماعی دانشگاه تربیت مدرس همچنین درباره نیازجامعه به تحصیل دختران در رشته های فنی و مهندسی اظهار کرد: نباید با نگاه جنسیتی به رشته های دانشگاهی نگاه کرد، از دختران هم در رشته های فنی و مهندسی به خوبی استقبال می شود. ناطق ادامه داد: رشته های فنی به ظرافت های خاصی نیاز دارد که دختران به خوبی می توانند در برخی از این رشته ها با دقت نظر کافی بدرخشند. وی خاطر نشان کرد: با وجود موفقیت های بسیار دختران در رشته های فنی و مهندسی اما هنگام انتخاب رشته در کنکورهای سراسری متوجه تقاضای پایین دختران در این رشته ها می شویم. ن.م**1601**            "}