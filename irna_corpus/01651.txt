{"onTitr":"","titr":" انتخاب شهردار رشت؛ باز به وقت دیگر","describe":" رشت - ایرنا- رشت شهر باران نقره ای و شهر اولین ها که حدود سه ماه از داشتن شهردار محروم مانده در انتظار تصمیم شورانشینان برای انتخاب و معرفی شهرداری توانمند و متخصص در حوزه مدیریت شهری است.", "text":"به گزارش خبرنگار ایرنا، اعضای شورای اسلامی کلانشهر رشت عصر (دوشنبه) گذشته در جلسه علنی شورای اسلامی 6 نامزد را برای رقابت در سمت شهرداری این کلانشهر از بین 17 نامزد انتخاب کردند. مسعود موسوی، حامد عبداللهی، رضا ساغری، علی مبصر، سینا مقدادی و بهزاد نیک فهم شش نفری بودند که با بالاترین آرا از سوی اعضای شورا به مرحله نهایی ماراتن انتخاب تصدی سمت شهردار رشت راه یافتند. در جلسه دوشنبه گذشته شورا اعلام شد که این نامزدها عصر (سه شنبه) یعنی روز بعد در جلسه علنی شورا به ارایه برنامه های خود خواهند پرداخت و در جلسه امروز چهارشنبه یک نفر برای سمت شهرداری رشت انتخاب خواهد شد. رقابت سه نامزد به نام های رضا ساغری، حامد عبدالهی و علی مبصر شامگاه سه شنبه (روز گذشته) با حضور همه اعضای شورای اسلامی کلانشهر رشت و خبرنگاران به مدت چهار ساعت برگزار شد که به دلیل اتمام سقف جلسه از سوی رئیس شورا اعلام شد که بقیه نامزدها صبح چهارشنبه ارایه برنامه خواهند داشت. البته در پایان جلسه شامگاه سه شنبه با امضای هشت عضو شورای اسلامی و تقدیم آن به رئیس شورا و پس از موافقت، فاطمه مقیمی نیز به جمع نامزدهای راه یافته برای رقابت در تصدی پست شهرداری رشت پیوست. صبح امروز (چهارشنبه) با برگزاری پنجاه و نهمین جلسه فوق العاده شورا ( با یک ساعت و ربع تاخیر) به مدت بیش از چهار ساعت، سه نفر از نامزدها شامل مسعود موسوی، سینا مقدادی و بهزاد نیک فهم برنامه های خود را ارایه دادند که البته فاطمه مقیمی به شورا نیامد و ارایه برنامه نداشت. در دقایق پایانی سخنان نیک فهم یکی از نامزدهای راه یافته برای رقابت در تصدی سمت شهرداری رشت ، سه الی چهار نفر از اعضای شورای اسلامی صحن شورا را ترک کردند، سید امیرحسین علوی رئیس شورای اسلامی این کلانشهر نیز پس از ترک این نامزد از صحن شورا و اتمام ارایه برنامه های نامزدها گفت: به مدت 10 دقیقه صحن شورا را ترک می کنیم و بعد ادامه جلسه را خواهیم داشت. یکی از اعضای شورای اسلامی در مخالفت با حرف رئیس شورا افزود: همه چیز شفاف بایستی در صحن شورا بیان شود به اندازه کافی لابی ها را انجام دادیم. این عضو شورا اظهار داشت: سخنان و برنامه های نامزدها را شنیدیم اکنون بایستی شهردار را انتخاب کنیم. بعد از استراحتی 10 دقیقه ای سید امیرحسین علوی رئیس شورای اسلامی کلانشهر رشت با حضور در صحن شورا گفت: در تماس صورت گرفته با  اعضای شورا که جلسه را ترک کرده اند، در زمان حاضر تمایلی برای حضور وجود ندارد، این تمایل عدم حضور ممکن است به دلیل خستگی یا هر دلیل دیگر باشد. وی افزود: قطعا دلخوری هایی برای عزیزان وجود داشته و هر یک از نامزدها طرفدارانی داشته اند، با همه اختلاف نظر ها همه ما اعضای شورای شهر رشت و منتخب مردم هستیم. پس از بیان سخنان علوی و ترک وی از صحن جلسه بار دیگر تعدادی از اعضای شورا نسبت به این وضعیت اعتراض کردند. اسماعیل حاجی پور یکی از اعضای شورای اسلامی کلانشهر در صحن شورا با برقرای تماس تلفنی با سیدمیرشمس مومنی زاده فرماندار شهرستان رشت با بیان اتفاقات این جلسه، از فرماندار خواست تا به این مساله رسیدگی کند . فرماندار شهرستان رشت نیز در پاسخ اطمینان داد که به این  مهم  رسیدگی خواهد کرد. نماینده ولی فقیه و امام جمعه رشت نیز در خطبه های دو هفته گذشته نماز جمعه این کلانشهر در جمع نمازگزاران با تاکید بر این مطلب که شهر شهردار می خواهد، اضافه کرد: رشت مدتیست بدون شهردار است که دیگر قابل تحمل نیست؛ شهر بدون شهردار بر اساس چه مبنایی پیش می رود؟ آیت الله فلاحتی اظهار داشت: مردم در رشت اعضای شورای اسلامی این کلانشهر را انتخاب کردند و منتظر انتخاب شهردار هستند بنابراین گزینش شهردار نباید به تاخیر بیافتد. به گزارش ایرنا ، مسعود نصرتی قزوینی نژاد آخرین شهردار کلانشهر رشت که با انتخاب اعضای شورای دوره پنجم، با شعار رشت به سوی شکوفایی به عنوان شصت و پنجمین شهردار سکان مدیریت شهری رشت را به دست گرفته بود؛ سی ام تیرماه سال جاری پس از 10 ماه، استعفایش را به رئیس شورا تقدیم کرد. اعضای شورای اسلامی رشت نیز پس از قبول استعفای نصرتی ، علی بهارمست را به عنوان سرپرست شهرداری این کلانشهر انتخاب کردند. شورای اسلامی کلانشهر رشت 11 عضو دارد. کلانشهر رشت حدود 700 هزار نفر جمعیت ثابت دارد که در طول روز به بیش از یک میلیون و 200 هزار نفر می رسد. 7286/ 6030            "}