{"onTitr":"","titr":" توزیع بنزین سوپر در اصفهان از سر گرفته شد","describe":" اصفهان - ایرنا - توزیع بنزین سوپر پس از حدود 10 روز توقف از امروز دوشنبه در تعدادی از جایگاه های سوخت اصفهان از سر گرفته شد.", "text":"به گزارش ایرنا، توزیع بنزین سوپر در جایگاه های سوخت از اواسط فصل بهار امسال کاهش یافت. مدیر روابط عمومی شرکت ملی پخش فرآورده های نفتی منطقه اصفهان گفت: بنزین سوپر از صبح امروز در هفت جایگاه سوخت ناحیه مرکزی اصفهان شامل امیرکبیر، بزرگمهر، البرز دُرچه، رشادی، فرقدانی، حکیم نظامی و قدس رضوی توزیع شده است. بهمن علیپور در گفت و گو با ایرنا افزود: امشب نیز بنزین سوپر در پنج جایگاه آبشار، جی، توحید عاشق اصفهانی، 'علی یک' و زاینده رود توزیع می شود. وی خاطرنشان کرد: چگونگی توزیع بنزین سوپر در سایر جایگاه های سوخت با توجه به روند تخصیص آنها در روزهای آینده اطلاع رسانی می شود. به گزارش ایرنا، توزیع بنزین سوپر از روز دوشنبه نهم مهر امسال در تهران آغاز شد و بر اساس اعلام شرکت ملی پالایش و پخش فراورده های نفتی ایران، به تدریج در سایر کلانشهرها عرضه می شود. در ماه های اخیر به دلایل مختلف از جمله تعمیر پالایشگاه ها، روند کاهش تولید و عرضه بنزین سوپر شدت گرفت. پیش از این، مسوولان پالایشگاهی اعلام کرده بودند که توان تولید بنزین سوپر در پالایشگاه های امام خمینی شازند، اصفهان، بندرعباس و ستاره خلیج فارس وجود دارد اما به طور موقت انتقال فرآورده های تولیدی فقط به یک خط لوله تولید بنزین سوپر در پالایشگاه های یاد شده محدود شده است. بنزین بیشتر پالایشگاه های کشور با عدد اکتان 91 تولید می شود که با توجه به کیفیت آن تفاوت چندانی با بنزین سوپر ندارد و با همه خودروها سازگار است. میزان روزانه مصرف بنزین سوپر در کشور حدود چهار میلیون لیتر بوده است. مصرف بنزین سوپر در استان اصفهان در مقایسه با بنزین معمولی و یورو 4 بسیار کم است. بر اساس آماری که پیش از این اعلام شده بود، روزانه به طور متوسط بین 6.5 تا هفت میلیون لیتر بنزین یورو 4 در استان اصفهان مصرف می شود که این رقم برای بنزین سوپر بین 200 تا 300 هزار لیتر است. 6027/3011            "}