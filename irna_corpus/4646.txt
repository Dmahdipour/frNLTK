{"onTitr":" هوشنگ بازوند به ایرناپلاس خبرداد:    ","titr":" تشکیل پرونده قضایی برای بررسی موضوع کشته شدن کولبر کرمانشاهی","describe":" تهران- ایرناپلاس- استاندار کرمانشاه ضمن تأیید خبر کشته شدن یک کولبر در منطقه نوسود کرمانشاه از تشکیل پرونده قضایی برای بررسی این موضوع خبر داد.", "text":"تصاویر کشته شدن یک کولبر در استان کرمانشاه، سبب شد تا داغِ درد و رنج کولبران در مناطق مرزی دوباره تازه شود. هوشنگ بازوند، استاندار کرمانشاه در مورد این حادثه با ابراز تأسف از کشته شدن یک کولبر در منطقه نوسود این استاد به ایرناپلاس گفت: موضوع کشته شدن این کولبر که در مرز نوسود اتفاق افتاده، به دادگستری منعکس و پرونده دادگاهی شده و در حال طی مراحل قضایی است.وی با بیان اینکه «فرماندار پاوه مأمور رسیدگی به موضوع شده و در ارتفاعات نوسود برای بررسی وضعیت حضور پیدا کرده است»، گفت: برای همدردی با بازماندگان این افراد، فرماندار در تشییع‌ جنازه کولبر کشته شده حضور یافته است.بازوند با تأکید بر اینکه «ما در استان کرمانشاه کولبر زیادی نداریم و کولبران عمدتاً در مرزهای استان کردستان فعالیت می‌کنند»، اظهار داشت: در حال حاضر تمام مرزهای کرمانشاه، مانند سومار و خسروی و پرویزخان در حال انجام کار خود است و ما هیچ گاه در این مناطق کولبری نداشتیم، تنها در مرز شوشمی با فعالیت کولبران، آن هم به‌صورت خیلی محدود روبه‌رو هستیم. وی درباره روند ادامه‌دار رخداد حوادث ناگوار برای کولبران علی‌رغم تأکیدات مقام معظم رهبری مبنی اینکه در «مقابله با قاچاق کالا، مهم قاچاق صدها کانتینر است نه کولبر ضعیف» گفت: دولت آئین‌نامه‌ای تنظیم کرده که بر اساس آن، همه مرزها چه بازارچه‌های رسمی و چه بازارچه‌های موقت یا غیررسمی، تحت مدیریت گمرک باشند.**از محل سود معافیت‌های گمرکی، هزینه کولبران پرداخت می‌شوداستاندار کرمانشاه در پاسخ به اینکه «با اجرای این مصوبه، تکلیف کولبران چه می‌شود و معیشت آن‌ها چگونه تأمین خواهد شد» نیز توضیح داد: از محل سودی که از معافیت و تخفیفات گمرکی نصیب بازرگانان و تجار می‌شود، هزینه کولبران پرداخت می‌شود.وی تأکید کرد: برآورد این است که از محل تخفیفات و معافیت‌های گمرکی ما بتوانیم ماهیانه به هر خانوار که معیشت خود را از طریق کولبری در منطقه تأمین می‌کند مبلغی در حدود یک و نیم میلیون تومان پرداخت کنیم تا زمینه برای ایجاد اشتغال برای افراد محلی فراهم شود و فعالیت کولبری پایان یابد.به گفته بازوند با اقدامات و کارهای کارشناسی می‌توان مرزها را زیر نظر گمرک ایجاد و توسعه داد و در سایه توسعه زیرساخت‌ها برای افراد محلی ایجاد اشتغال کرد تا زمینه فعالیت‌های غیرمجاز و به خطر افتادن جان افراد گرفته شود.گفت‌وگو از مهدی نجفی‌خواه**اداره کل اخبار چندرسانه‌ای**ایرناپلاس**            "}