{"onTitr":"","titr":" کاهش نرخ ارز عراقی ها را در آبادان و خرمشهر سرگردان کرد","describe":" آبادان - ایرنا - کاهش نرخ دلار در کشور بر بازار شهرهای آبادان و خرمشهر نیز اثر گذاشته و اتباع عراقی را که به امید خرید کالای ارزان از طریق مرز شلمچه به بازار منطقه آزاد اروند سفر کرده اند را با مشکل مواجه کرده است.", "text":"به گزارش ایرنا در پی سقوط قیمت دلار در بازار کشور و در پی آن عرضه دلار از سوی اتباع عراقی در بازار آبادان کاهش نرخ دلار تا 60 هزار ریال را در بازار منطقه آزاد اروند را به دنبال داشته است.کاهش نرخ ارز در بازار آبادان در روز سه شنبه در حالی است که در معاملات صبح روز گذشته (دوشنبه) هر دلار در بازار غیر رسمی آبادان در خیابان های امیرکبیر و لین یک احمد آباد 170 هزار ریال خرید و فروش می شد.افزایش قیمت دلار و کاهش ارزش ریال موجب شده بود بسیاری از شهروندان استان بصره عراق حتی برای خرید ارزاق روزانه خود بدون پرداخت روادید به بازارهای آبادان و خرمشهر هجوم آورند که این روند افزایش قیمت کالاها در بازار منطقه آزاد اروند را به دنبال داشته است.یک شهروند عراقی که برای خرید به بازار لین یک احمد آباد آبادان سفر کرده وز سه شنبه در گفت و گو با خبرنگار ایرنا گفت: کاهش شدید قیمت دلار در بازار آبادان و خرمشهر برای اتباع عراقی غیر قابل پیش بینی است و با این قیمت توانایی خرید از بازارهای این 2 شهر را نداریم.راعد حسین اظهار داشت: افزایش قیمت دلار در ایران، سیر حضور عراقی ها در بازار آبادان و خرمشهر برای خرید کالا و حتی مواد غذایی  را در پی داشت ولی با ارزان شدن دلار دیگر خرید از بازار این 2 شهر برای عراقی ها صرفه چندانی ندارد.یکی دیگر از اتباع عراقی نیز گفت: با توجه به افزایش ارزش دینار عراق در بازارهای آبادان و خرمشهر در چند ماه گذشته شهروندان عراقی به دلیل اختلاف قیمت نسبت به بازار داخل عراق برای خرید کالا و گوشت، ماهی و تره بار راهی بازار آبادان و خرمشهر شدند.هشام احمد تصریح کرد: از شب گذشته که قیمت دلار با کاهش چشم گیری در بازارهای آبادان و خرمشهر مواجه شده شهروندان عراقی بابت افت قیمت دلار سرگردان شده و تمایل به خرید ندارند.وی اظهار داشت: اتباع عراقی در حالی روز سه شنبه راهی بازار آبادان و خرمشهر شدند که برای هر دلار قیمت 60 و 55 هزار ریال پیشنهاد شد و این امر باعث کاهش میزان خرید عراقی ها در منطقه آزاد اروند شد.یکی دیگر از اتباع عراقی که برای خرید به خرمشهر سفر کرده نیز به خبرنگار ایرنا گفت: با توجه به اختلاف قیمت دلار در بازار عراق و ایران، منطقه آزاد اروند به مقصد دائمی عراقی ها و اغلب از بصره برای خرید و گردشگری تبدیل شده و رونق بازار آبادان و خرمشهر را به ارمغان آورد.صالح ریاض اظهار داشت: با توجه به نوسانات ارزی و کاهش ارزش پول ملی ایران، اتباع عراقی حضور خود در بازار خرمشهر و آبادان را بیش از گذشته کردند اما اینک با کاهش قیمت دلار اتباع عراقی تمایل کمتری به خرید کالا در منطقه آزاد اروند خواهند داشت.وی افزود: خیلی از اتباع عراقی که به آبادان و خرمشهر سفر می کنند به دلیل اختلاف قیمت کالاها در عراق و ایران اقدام به خرید کرده و از بابت تجارت چمدانی سود قابل توجهی نیز کسب می کنند ولی از شب گذشته و با پایین آمدن قیمت دلار در ایران میزان خرید عراقی ها در بازار آبادان و خرمشهر کاهش یافت.یکی از خریداران دلار در بازار آبادان نیز به خبرنگار به ایرنا گفت: کاهش قیمت دلار از شب گذشته ضرر مالی بسیاری به خریداران و فروشنده های دلار وارد کرده است. وی که نخواست نامش فاش شود اظهار داشت: تا روز گذشته (دوشنبه) دلار را با قیمت 160 هزار ریال خریداری می کردیم ولی از شب گذشته این قیمت به 70 هزار ریال و حتی 550 هزار ریال رسید. این خریدار دلار افزود: با کاهش قیمت دلار اتباع عراقی نیز تمایلی برای فروش دلارهای خود ندارند.با حذف روادید سفر به منطقه آزاد اروند در حال حاضر روزانه بیش از پنجهزار شهروند عراقی از طریق مرز شلمچه به آبادان و خرمشهر سفر می کنند.مرز بین المللی شلمچه در فاصله 15 کیلومتری خرمشهر واقع است.در حالیکه تردد شهروندان عراقی به منطقه آزاد اروند بدون روادید موجب رونق بازار شهرهای آبادان و خرمشهر شده ، ساکنان منطقه آزاد اروند یکی از دلایل گرانی کالا و مواد غذایی در بازار این منطقه را تردد اتباع عراقی و افزایش تجارت چمدانی از مرز شلمچه به سمت عراق می دانند.7104/6068            "}