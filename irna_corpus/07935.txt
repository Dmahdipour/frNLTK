{"onTitr":"","titr":" عاملان تخلیه پسماند پزشکی در آبیک تحت تعقیب قرار گرفتند","describe":" قزوین - ایرنا - رییس اداره حفاظت محیط زیست آبیک از پیگرد قضایی عاملان تخلیه پسماندهای پزشکی در طبیعت این شهرستان خبر داد.", "text":"به گزارش ایرنا به نقل از روابط عمومی اداره کل حفاظت محیط زیست قزوین، محمد ایران نژاد روز جمعه افزود: شناسایی عاملین تخلیه غیرمجاز پسماند و داروهای تاریخ گذشته به طور جدی در دستور کار اداره محیط زیست شهرستان آبیک قرار دارد و به محض شناسایی و دستگیری متخلفین با استناد به قانون مدیریت پسماندها و قانون مجازات اسلامی با آنها برخورد و متخلفین جهت پیگرد قانونی و رفع موجبات آلودگی به مراجع قضایی معرفی خواهند شد. وی اظهار داشت: بلافاصله پس از اطلاع از تخلیه پسماندهای پزشکی در حاشیه آزادراه قزوین-کرج و سوزاندن آنها، کارشناسان اداره محیط زیست شهرستان آبیک به محل اعزام و نسبت به بررسی موارد عنوان شده اقدام نمودند . ایران‌نژاد افزود: گزارش بازدید کارشناسان محیط زیست آبیک حاکیست اخیرا حدود پنج کیسه جامبوبک حاوی خاک رنگ‌بر صنعتی در باندجنوبی اتوبان قزوین - آبیک کنار چاله‌های ایجاد شده در اراضی روستای خزین‌آباد به صورت غیرمجاز و شبانه و به دور از چشم مامورین و کارشناسان محیط زیست تخلیه و متاسفانه فرد خاطی پس از تخلیه غیرمجاز پسماند اقدام به آتش زدن پسماندها نموده است. وی افزود: بنا به اظهار کارشناسان حدود پنج کیلوگرم داروهای تاریخ گذشته نیز شامل آمپول و قرص نیزدر همان محل تخلیه شده است. در هفته‌های گذشته 2 مورد عاملان تخلیه غیر مجاز پسماندهای صنعتی که از استانهای مجاور اقدام به تخلیه غیر مجاز پسماندهای صنعتی در اراضی روستای گنجاب و کوندج آبیک نموده بودند شناسایی و بر اساس قانون جهت پیگرد حقوقی به مراجع قضایی معرفی و متخلفان ضمن سایر مجازات‌ها ملزم به پاکسازی محل شدند که این اقدام انجام شد. شهرستان آبیک به مرکزیت شهری به همین نام در شرق استان قزوین قرار دارد. 3013            "}