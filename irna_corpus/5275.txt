{"onTitr":"","titr":" بیش از 1.5تن فرآورده دامی فاسد در شهربابک معدوم شد","describe":" کرمان - ایرنا - رئیس شبکه دامپزشکی شهرستان شهربابک گفت: در یک سال گذشته در شهربابک یکهزار و 521 کیلوگرم فرآورده خام دامی فاسد شامل گوشت قرمز، گوشت سفید، ماهی و آلایش دام و طیور ضبط، معدوم و از چرخه مصرف انسانی خارج شد.", "text":"مجید اسدی روز دوشنبه در گفت و گو با خبرنگار ایرنا، ضمن تبریک هفته دامپزشکی افزود: طی یک سال گذشته این شبکه در راستای مبارزه با بیماریهای دامی، عملیات مایه کوبی در حدود یک میلیون و 350 هزار راس دام سبک و سنگین علیه انواع بیماریهای دامی و مشترک بین انسان و دام  بروسلوز، تب برفکی، طاعون نشخوارکنندگان ، آبله ، لمپی اسکین و هاری انجام داده است.وی گفت: همگام با سیاست های کلی سازمان دامپزشکی جهت آموزش و ارتقا دانش عمومی اقشار مختلف مردم و کارکنان شاغل در بخش های مختلف حوزه دامپزشکی، با برگزاری دوره های و کلاس های  آموزشی در روستاها ، مدارس و همچنین اصناف و مشاغل مربوط به حوزه دامپزشکی و کارکنان شبکه شهربابک،  بخش خصوصی و بانوان روستایی، گام های بلندی برداشته شده است.اسدی بیان داشت: جهت شناسایی دام های راکتور سلی و بروسلوزی تعداد  چهارهزار و 536 راس گاو در دامداری های نیمه صنعتی و سنتی از نظر بیماریهای سل و بروسلوز تست و خونگیری شدند که تعداد 17 مورد دام راکتور بروسلوزی مثبت در دامداری های مذکور مشاهده گردید و در ادامه جهت حذف از چرخه تولید مراحل قانونی آنها طی شد .رئیس شبکه دامپزشکی شهربابک به نظارت بهداشتی بر تولید، استحصال، نگهداری و عرضه فرآورده های خام دامی اشاره کرد و افزود: کارشناسان نظارت بر بهداشت شبکه شهربابک با انجام  6هزار و 528 مورد بازدید از مراکز عرضه و نگهداری فرآورده های خام دامی، در مجموع مقدار هزار و 521 کیلوگرم فرآورده خام از قبیل گوشت قرمز، گوشت سفید، ماهی و آلایش دام و طیور ضبط، معدوم و از چرخه مصرف انسانی خارج  شد .وی ادامه داد: همچنین تعداد 223 مورد نمونه برداری  از مراکز عرضه شیر خام جهت پایش و نظارت ادواری انجام گرفته است که از این طریق سه راس گاو راکتور بروسلوزی کشف و کشتار گردید. اسدی با بیان اینکه در حیطه طیور، آبزیان و زنبور عسل کارشناس این شبکه، مجوز بهداشتی برای وارد کردن حدود  یک میلیون و 619 هزار و 650 قطعه جوجه گوشتی صادر نموده است، افزود: در واحد قرنطینه و حمل بهداشتی دام و فرآورده های خام دامی  با رعایت ضوابط قرنطینه ای حدود هزار مورد مجوز حمل  بهداشتی برای حمل گوشت تازه ، مرغ و دام زنده ،آلایش غیر خوراکی دام و طیور و همچنین کندوی زنبور عسل جهت خروج از شهرستان صادر شد.اسدی یادآور شد: واحدهای تحت نظارت شبکه دامپزشکی شهربابک شامل پنج واحد مرکز مایه‌کوبی، چهار داروخانه دامپزشکی ، چهار واحد درمانی تمام وقت ، 2 واحد درمانی نیمه وقت است که تعداد 291 مورد بازدید از این مراکز در یک سال اخیر انجام گرفت.وی کشتار دام در یک سال اخیر را نزدیک به 19هزار و 500 راس دام در کشتارگاه دام شهرستان اعلام کرد و گفت: در ابتدای سال جاری پیش سرد کن کشتارگاه با همکاری شهرداری راه اندازی شده که لاشه ها جهت سالم سازی 24 ساعت پس از کشتار نگهداری و سپس به بازار عرضه می گردند.اسدی تصریح کرد: جمعیت دامی شهرستان شهربابک شامل حدود 500 هزار راس گوسفند و بز، چهارهزار و 500 راس گاو و گوساله، 32 واحد پرورش طیور صنعتی فعال ، 115 واحد زنبورستان با ظرفیت 11هزار و 500 عدد کندوی زنبور عسل و6  واحد استخر پروش ماهی با ظرفیت 60 هزار قطعه می باشد و همچنین این شهرستان دارای 150 واحد تولید، عرضه و نگهداری فراورده های خام دامی، 2 کارخانه خوراک دام و طیور، 1 کارخانه شیر و 2 مرکز فرآوری لبنیات می باشد. وی افزود: با دقت در انجام کار و نظارت و پایش مستمر و پیگیر شبکه دامپزشکی در امور بهداشتی دام و فرآورده های خام دامی، امید است ارتقا روز افزون بهداشت شهرستان را بیش از پیش شاهد باشیم.شهربابک در 240 کیلومتری غرب کرمان واقع شده است.9899/ 5054            "}