{"onTitr":" معاون سازمان راهداری و حمل و نقل جاده ای:    ","titr":" نگهداری از جاده ها نیازمند 90 هزار میلیارد ریال اعتبار است","describe":" زنجان – ایرنا - معاون توسعه مدیریت و منابع سازمان راهداری و حمل و نقل جاده ای گفت: نگهداری جاده های کشور سالانه 90 هزار میلیارد ریال اعتبار نیاز دارد تا این سرمایه عظیم ملی به صورت بهینه نگهداری شده ، توسعه و بهبود یابد.", "text":"به گزارش ایرنا، محمد تیموری روز شنبه در آیین تودیع و معارفه مدیران کل راهداری و حمل و نقل جاده ای استان زنجان افزود: وظیفه ساخت راه ها بر عهده شرکت ساخت و زیربناهای حمل و نقل و راه و شهرسازی است و وظیفه نگهداری و بهره برداری از این سرمایه های بزرگ را راهداری و حمل و نقل جاده ای برعهده دارد. به گفته وی، 217 هزار کیلومتر راه اصلی و فرعی در کشور داریم که ارزش این راه ها 200 هزار میلیارد تومان تخمین زده شده است.تیموری تاکید کرد: در بهترین شرایط 12 هزار میلیارد ریال اعتبار از محل تملک دارایی استانی به بخش راه ابلاغ می شود که 50 تا 60 درصد از آن تخصیص می یابد.وی ادامه داد: 16 هزار میلیارد ریال در بودجه سالانه کشور اعتبار ملی برای نگهداری شبکه راه ها در نظر گرفته می شود و نزدیک 10 هزار میلیارد ریال اعتبار سازمان راهداری و حمل و نقل جاده ای است.معاون توسعه مدیریت و منابع سازمان راهداری و حمل و نقل جاده ای گفت: علاوه بر این میزان اعتبار بیان شده، ظرفیت قیر رایگان نیز پیش بینی شده است که سال گذشته نزدیک به چهار هزار میلیارد ریال از این محل استفاده کردیم. تیموری تاکید کرد: با جمع همه این ارقام، فاصله تا 90 هزار میلیارد ریال زیاد است.وی با بیان اینکه کمبود اعتبارات یکی از عمده ترین مشکلاتی است که راهداری کشور با آن مواجه است، اظهار داشت: این کمبود دلیلی نمی شود تا خدمات مطلوبی به کاربران جاده ای ارایه نشود.معاون توسعه مدیریت و منابع سازمان راهداری و حمل و نقل جاده ای، از جابجایی سالانه 600 میلیون تن کالا و یک میلیارد نفر مسافر در شبکه جاده ای کشور خبرداد و گفت:  این جاده ها 600 هزار راننده حرفه ای دارای کارت هوشمند با 500 هزار وسیله نقلیه باری و مسافری دارد.تیموری افزود: در زمان حاضر هفت هزار و 300 شرکت حمل و نقل کالا و مسافر در سطح کشور فعال است و یک میلیون و 200 هزار نفر در بخش حمل و نقل جاده ای کشور مشغول به فعالیت هستند.وی با تاکید بر اینکه سازمان راهداری و حمل و نقل جاده ای کشور به لحاظ حجم فعالیت مسئولیت عظیم و خطیری دارد، خاطرنشان کرد: راه ها در کشور به مثابه رگ های بدن است که هر نوع وقفه در این شبکه می تواند صدمه جبران ناپذیری وارد کند و نگهداشت آن بسیار مهم است.معاون توسعه مدیریت و منابع سازمان راهداری و حمل و نقل جاده ای گفت: وظیفه نگهداری، ساماندهی و نظارت بر راه ها با همکاری دولت و حاکمیت انجام می شود.تیموری خاطرنشان کرد: استان زنجان به لحاظ موقیعت خاصی که دارد اهمیت نگهداشت و کنترل ترافیک در آن 2 چندان است.وی تاکید کرد: با وجود اینکه این استان 2 درصد از راه های کشور را دارد اما 10 درصد از ترافیک در جاده های آن جذب می شود.به گزارش ایرنا، در پایان این مراسم، عبدالحسین علی اکبری به عنوان مدیرکل راهداری و حمل و نقل جاده ای استان زنجان معرفی و از خدمات ایرج دست نشان، مدیرکل قبلی قدردانی شد.9505/6085            "}