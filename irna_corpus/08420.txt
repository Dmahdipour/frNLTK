{"onTitr":" روزنامه چاپ ترکیه:    ","titr":" آمریکا از مزارع کشت مواد مخدر پ.ک.ک حفاظت می کند","describe":" آنکاراـ ایرناـ روزنامه ینی شفق ترکیه مدعی شد که نیروهای حزب کارگران کردستان (پ.ک.ک) بسیاری از اراضی تحت کنترل خود را در شمال سوریه به مزارع کشت انواع گیاهان مواد مخدر تبدیل کرده اند و نیروهای آمریکایی نیز به حفاظت از این زمین های کشاورزی می پردازند.", "text":"به گزارش ایرنا، روزنامه ینی شفق روز پنجشنبه با انتشار گزارشی با عنوان 'پ.ک.ک می کارد، آمریکا محفاظت می کند' مدعی شد، بسیاری از اراضی که در شمال سوریه در شرق فرات توسط نیروهای پ.ک.ک غصب شده و برای کشت گیاهان مواد مخدر مورد استفاده  قرار می گیرد، اغلب در کنار پایگاه های نظامیان آمریکایی قرار دارد.این رسانه نزدیک به حزب حاکم ترکیه در گزارش خود در گفت و گو با صاحبان پیشین اراضی تحت تصرف پ.ک.ک در حسکه، رقه و دیرالزور نوشت: 120هزار هکتار از اراضی کشاورزی رقه با زور و تهدید صاحبان اصلی توسط پ.ک.ک و با حمایت آمریکا غصب شده و در قالب پرورش، تولید، توزیع و تشویق به مصرف مواد مخدر مورد استفاده قرار می گیرد به طوری که مواد مخدر تولیدی در منطقه در در مغازه ها، لوازم التحریری ها و داروخانه ها در رقه، حسکه، دیرالزور و تل ابیض در راستای درآمدزایی برای نیروهای پ.ک.ک به فروش می رسد و همچنین با تشویق به مصرف مواد مخدر، جوانان این مناطق معتاد شده و در ادامه به درون تشکیلات پ.ک.ک جذب می شوند. انور رشدی از مالکان پیشین چندین هکتار زمین کشاورزی در شهر رقه به خبرنگار ینی شفق گفت: بسیاری از مراتع و زمین های قابل کشت پیش از آغاز جنگ داخلی در این مناطق، امروز به مزارع کشت گیاه ماری جووانا تبدیل شده و نیروهای حزب اتحاد دموکراتیک سوریه(پ.ی.د) نیز در نزدیکی این مراتع پایگاه های نظارتی و کنترل ایجاد کرده اند.وی افزود: مزارع کشاورزی نزدیک پایگاه های آمریکایی در شهرهای رقه، حسکه، دیرالزور و تل ابیض مخصوص کشت انواع گیاهان افیونی به وِیژه حشیش است و کسی حق نزدیک شدن به این مزارع را ندارد چرا که با عکس العمل نظامیان آمریکایی در راستای حفاظت از کارگران و محصولات پ.ک.ک مواجه می شود.روزنامه ینی شفق در ادامه مدعی کسب اطلاعات دیگری از منابع محلی در خصوص کشت و تجارت مواد مخدر توسط پ.ک.ک شد و نوشت: نیروهای پ.ک.ک طی سال های 2012 تا 2017، شهر عفرین را به بزرگترین منطقه کشت، تولید و صادرات مواد مخدر تبدیل کرده بودند که پس از حمله ارتش ترکیه به این منطقه، بسیاری از سوداگران مواد مخدر مرتبط با پ.ک.ک به حسکه، تل ابیض و به ویژه شهر رقه متواری شدند و در این منطقه، بسیاری از صنایع به کارخانه های تولید مواد مخدر تغییر کاربری داده شد به طوری که امروز شهر رقه به مرکزی جدید برای کشت، تولید و صادرات مواد مخدر به کشورهای ایران، ترکیه، عراق، لبنان، حوزه خلیج فارس و بعضی از کشورهای اروپایی بدل شده است.روزنامه ینی آکیت از دیگر رسانه های نزدیک به دولت ترکیه نیز با اشاره به این گزارش به نقل از محمد سعید از مالکان پیشین مزارع کشاورزی در تل ابیض نوشت: نوح زوآیتر از ثروتمندان لبنانی فعال در قاچاق مواد مخدر نیز به روش های مختلف از فرایند تولید و صادرات مواد مخدر در شهر رقه پشتیبانی می کند و بخشی از مواد مخدر تولید شده در این منطقه را از طریق گذرگاه حسکه ـ حمص، به لبنان منتقل کرده و از آنجا به کشورهای عربی و اروپایی از جمله ایتالیا صادر می کند.به نوشته این رسانه، فرایند کاشت، داشت، برداشت، تولید و صادرات این مواد افیونی توسط پ.ک.ک در شمال سوریه به طور کامل با حمایت، همراهی و نظارت آمریکایی ها انجام می شود و سود سرشار این کالای سیاه صرف هزینه های نظامیان آمریکایی و اقدامات تروریستی پ.ک.ک می شود.رسانه های خبری ـ تحلیلی ترکیه به ویژه آژانس های خبری نزدیک به حزب حاکم این کشور پیش از این بارها مدعی تجارت مواد مخدر توسط پ.ک.ک با همراهی آمریکایی ها شده و عنوان کرده اند که سود این تجارت سیاه صرف اقدامات پ.ک.ک علیه جامعه ترکیه شده است.روزنامه ینی شفق اواسط فوریه امسال(بهمن ماه 1396) با انتشار گزارشی تحت عنوان 'خط را مسدود کردیم' نوشت: گذرگاه مرزی تروریست ها از جین دره سی در غرب عفرین تا کوه برصایا که در جریان عملیات عفرین موسوم به شاخه زیتون مسدود شده، محل کسب درآمد غیرقانونی گروه پ.ک.ک و تجارت سیاه آنها بود.به نوشته این رسانه، تروریست های پ.ک.ک از طریق گذرگاه مرزی جین دره سی ـ کوه برصایا به قاچاق انسان و توزیع مواد مخدر با نظارت آمریکایی ها می پرداختند که با مسدود شدن این گذرگاه، درآمد روزانه 550 هزار دلاری آنها قطع شده است.این رسانه در آن گزارش تاکید کرده بود که گذرگاه 120 کیلومتری جین دره سی ـ کوه برصایا یک مسیر استراتژیک برای معارضان کُرد سوری بود که سالانه بالغ بر 200 میلیون دلار را از طریق تجارت مواد مخدر عاید نیروهای پ.ک.ک می کرد.روزنامه استار اواخر ماه مارس سال جاری با انتشار گزارشی تحت عنوان 'تجارت کثیف آمریکا و پ.ک.ک' نوشت: منطقه دیرالزور از ابتدای جنگ داخلی سوریه، محل مناقشه و کشمکش بوده است به طوری که از یک طرف آمریکا و پ.ک.ک و از سوی دیگر روسیه و ایران تلاش می کنند کنترل این منطقه را به دست گیرند.به نوشته این رسانه، در حالی مبارزه برای گرفتن دیرالزور بین طرفین ادامه دارد، آمریکا تاکنون اقدامات موفقیت آمیز و موثرتری را در تصاحب مالکیت این منطقه انجام داده است به طوری که همراه با گروه پ.ک.ک و یگان های مدافع خلق(ی.پ.گ) به سیاست تاسیس پایگاه های نفتی و نیز توزیع مواد مخدر روی آورده و با کمک این گروه های تروریستی به قاچاق مواد مخدر و نفت مبادرت می ورزد.خاورم/1905**شبس**1613            "}