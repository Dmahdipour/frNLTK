{"onTitr":"","titr":" یک واحد تولیدی بزرگ در قزوین به چرخه فعالیت بازگشت","describe":" قزوین - ایرنا - معاون هماهنگی امور اقتصادی استاندار قزوین گفت: یک واحد تولیدی بزرگ با 400 نیروی کار بعد از 2 ماه نوسان در فعالیت به چرخه فعالیت بازگشت.", "text":"منوچهر حبیبی روز یکشنبه در گفت و گو با خبرنگار ایرنا افزود: در راستای تاکیدات مقام معظم رهبری و تلاش دولت در جهت حفظ و رونق تولید، با تامین برخی مواد اولیه شرکت تولی پرس از پتروشیمی ها و ترخیص فوری سایر مواد اولیه از گمرک های سراسری این شرکت دوباره توانست به چرخه تولید باز گردد.این مسئول اضافه کرد: همه 400 کارگر این شرکت در 2 نوبت کاری دوباره به عرصه کار و تولید بازگشته اند.معاون هماهنگی امور اقتصادی استاندار قزوین با اشاره به تمهیدات دستگاه قضایی و فرمانداری شهرستان البرز در خصوص این شرکت تولیدی با سابقه، گفت: با توجه به پیگیری های استانداری و نمایندگان قزوین در مجلس شورای اسلامی همه بدهی های این شرکت به دستگاه مالیاتی و تامین اجتماعی با شرایط و تمهیدات خاص وصول خواهد شد به گونه ای که این واحد تولیدی به مشکل برنخورد.وی افزود: این شرکت با ظرفیت 150هزار تن تولید انواع مواد شوینده و بهداشتی در سال یکی از بزرگترین تولیدکنندگان این محصولات در ایران به شمار می رود.شرکت تولی‌پرس در سال 1343 در شهر صنعتی شهرستان البرز استان قزوین تاسیس و راه اندازی شده است. 6104*3013            "}