{"onTitr":"","titr":" مقام وزارت کشور: جامعه نیازمند اعتمادسازی است","describe":" شیراز-ایرنا- معاون اجتماعی مرکز امور اجتماعی و فرهنگی وزارت کشور با بیان اینکه جامعه نیازمند اعتمادسازی مدیران است، گفت: اگر اطمینان نسبت به آینده و اعتماد اجتماعی وجود داشت مردم به سمت خرید دلار هجوم نمی آوردند.", "text":"به گزارش ایرنا رضا محبوبی، سه شنبه در آبین افتتاح پنج دفتر تسهیلگری و توسعه اجتماعی محلات شهر شیراز، با بیان اینکه اگر سرمایه اجتماعی در وضعیت مطلوبی قرار داشت، نرخ ارز تا 19 هزار تومان افزایش پیدا نمی کرد، افزود: امروز در ایران بیش از هر چیزی به انسجام اجتماعی نیاز داریم. وی ادامه داد: این وضعیت بیانگر این است که مردم به برخی از مدیرانشان اطمینان ندارند و با وجود گذشت 40 سال از انقلاب اسلامی، این وضعیت برازنده کشور نیست. محبوبی افزود: قدرت نظامی و پیشرفت های علمی بسیار ارزشمند است اما ضعف های حوزه اجتماعی و سیاسی نیز به جای خود وجود دارد و برای حرکت رو به جلو باید داشته ها و نداشته ها را با هم ببینیم. این مقام مسئول در بخش دیگری از سخنان خود به میانگین 22درصدی آمار طلاق در کشور اشاره کرد و گفت: آمار طلاق در شمیرانات تهران حدود 70 درصد است که این وضعیت نشان دهنده این امر است که افزایش طلاق بیش از اعتیاد و مسایل مالی به دلیل تغییر سبک زندگی در این منطقه است. محبوبی اضافه کرد: اکنون باید نهادهای تعلیم و تربیت و مراکز دینی در مورد دلایل تغییر سبک زندگی و به دنبال آن، افزایش طلاق در جامعه پاسخگو باشند. معاون اجتماعی مرکز امور اجتماعی و فرهنگی وزارت کشور اظهار داشت: هم اینک در کشور 11میلیون نفر حاشیه نشین هستند، سه میلیون و 200هزار زن سرپرست خانوار وجود دارد، سالانه 600 هزار نفر ورودی زندان هاست و 15 میلیون پرونده قضایی در سال تشکیل می شود. وی، با بیان اینکه در سالیان گذشته حاشیه نشینی جزو اولویت های آسیب‌های اجتماعی نبوده است، افزود: اکنون این معضل به یکی از چالش های اصلی اغلب شهرهای بزرگ تبدیل شده که اگر برای مقابله با آن وارد عمل نشویم به زودی به بحرانی جدی تبدیل خواهد شد. محبوبی درباره ایدز نیز اظهار داشت: بیشتر مبتلایان به ایدز در پنج سال اخیر از طریق ارتباط ناسالم جنسی به این بیماری مبتلا شده اند و همچنین جمعیت زنان درگیر در این بیماری نیز افزایش یافته و حدود 48 درصد مبتلایان به ایدز را زنان تشکیل می دهند. معاون اجتماعی مرکز امور اجتماعی و فرهنگی وزارت کشور همچنین در بخش دیگری از سخنان خود در مورد ایجاد دفاتر تسهیلگری و توسعه اجتماعی در محلات حاشیه ای گفت: این دفاتر با هدف تقویت سرمایه اجتماعی راه اندازی می شود و امروز (سه شنبه) در شیراز پنج دفتر ایجاد شد که به 10محله این کلانشهر خدمات اجتماعی ارایه خواهد کرد. محبوبی ادامه داد: این دفاتر، نیازهای واقعی محلات را شناسایی می کنند و برای پاسخگویی به آنها و ارتقا کیفی سطح زندگی مردم این محلات گام بر می دارند. وی ادامه داد: هم اینک 68 دفتر تسهیلگری و توسعه اجتماعی محلات وجود دارد که 108 محله کشور را تحت پوشش خدمات خود دارند و تا پایان امسال این تعداد به 122 مرکز با پوشش دهی 208 محله در سراسر ایران افزایش می یابد. 9873 /6118/ 2027            "}