{"onTitr":" استاندار:    ","titr":" توجه به فرهنگ از اولویت های مهم مسئولان قم است","describe":" قم- ایرنا - استاندار قم با اشاره به اینکه فرهنگ از موضوعات مهم و از اولویت های مسئولان استان است ، ابراز امیدواری کرد که این مساله ،بیش از پیش در جامعه مورد توجه جدی قرار گیرد.", "text":"به گزارش ایرنا، سید مهدی صادقی روز پنجشنبه در آیین امضای تفاهم نامه فرهنگی بین استانداری قم و وزارت فرهنگ و ارشاد اسلامی در سالن امام جواد(ع) استانداری، افزود:خوشبختانه شاهد فعالیت‌های قابل توجه در یک سال اخیر در خصوص گسترش برنامه ها و طرح های فرهنگی در استان قم بوده ایم.وی اظهار داشت:قم به عنوان مرکز انقلاب و تشیع ، کارکردهای خود را در مسیر حفظ ارزش ها و چارچوب نیازهای کشور قرار داده که یکی از مسائل مورد اهمیت موضوع فرهنگ می باشد.وی ابراز امیدواری کرد که با این تفاهم نامه بنیه فرهنگی استان بیش از پیش تقویت و نیاز جامعه نسبت به نشاط اجتماعی و هنر ارتقا یابد.استاندار قم درادامه با اشاره به مشکلات اعتباری ناشی از تک شهرستانی بودن قم اظهار داشت: مسئولان و نمایندگان این استان  برای حل این مشکل تلاش می کنند.وی در بخش دیگری از سخنان خود به موزه دفاع مقدس قم نیز اشاره کرد و گفت: موزه دفاع مقدس و انقلاب اسلامی دراین استان دارای ویژگی های خاصی می باشد که به مناسبت چهلمین سالگرد پیروزی انقلاب اسلامی در دهه فجر امسال به بهره برداری می رسد.ساخت باغ موزه دفاع مقدس قم به عنوان یکی از برکات و دستاوردهای سفر تاریخی سال 89 رهبر معظم انقلاب اسلامی به این استان است که در سال 92 روند اجرایی این طرح به دلیل عدم تامین بودجه لازم متوقف شد. بنای اصلی طرح درمساحتی به ابعاد 8 هزار مترمربع احداث می شود که درکل محوطه با مساحتی حدود 30هکتار دراختیار مردم قم و زائران قرار خواهد گرفت، دراین مکان فضاهای سبز، استراحتگاه، مکان‌های آموزشی، معنوی، نمایشی، فرهنگی، نمادهای ارزشی دفاع مقدس و مکان‌های هنری و تفریحی در نظر گرفته شده است.** معاون هماهنگی امور زائران استانداری قم نیز در این آیین که وزیر فرهنگ و ارشاد اسلامی نیز حضور داشت  با اشاره به اجرای برنامه هفته فرهنگی قم درلبنان گفت: این برنامه که با استقبال گسترده و خارج از انتظار مواجه شد، بازتاب های بسیاری داشت به گونه ای که بسیاری از علمای برجسته و نمایندگان مختلف لبنان در این نمایشگاه حضور یافتند.یونس عالی پور افزود: برگزاری موفق هفته فرهنگی قم در لبنان و استقبال گسترده از آن موجب شد تا کشورهای مختلف آمادگی خود برای برگزاری این رویداد اعلام کنند.وی ادامه داد: از نکات قابل توجه هفته فرهنگی قم در لبنان این بود که مردم این کشور کالاهای قم را به نیت تبرک خریداری می کردند که این موضوع عمق رابطه معنوی بین دو ملت را نشان می دهد.هفته فرهنگی قم در اواخر اردیبهشت ماه امسال در شهر نبطیه لبنان برگزار شد. با گذشته چند ماه از برپایی این برنامه، تاکنون چندین جلسه در قم و نبطیه برای استمرار و گسترش روابط میان این  2 شهر مهم برگزار شده است.**مدیرکل امور استان‌های وزارت فرهنگ و ارشاد اسلامی دراین آیین با اشاره به اهمیت تفاهم نامه میان وزارت ارشاد و استانهای مختلف کشور ، هدف از آن را توسعه فعالیت های فرهنگی ، دینی و مذهبی ذکر کرد. علی غیاثی افزود:این تفاهم نامه سه ساله است و تلاش داریم که برنامه های مختلف دینی و مذهبی و فرهنگی و هنری را با تعامل با مجموعه استانداری ، دراین استان عملیاتی کنیم. تفاهم نامه فرهنگی بین وزارت فرهنگ و ارشاد اسلامی و استانداری قم، امروز به امضای سید عباس صالحی و سید مهدی صادقی رسید که بر اساس آن، چشم انداز سه ساله فرهنگی این استان و تعهدات طرفین ترسیم شده است.تفاهم نامه فرهنگی بین وزارت ارشاد و استانداری قم امضا شد.این تفاهم نامه با توجه به اهمیت توسعه فرهنگی و سیاست های فرهنگی دولت مبنی بر عدالت درتوزیع امکانات و اجرای برنامه های فرهنگی، هنری و دینی درتمام نقاط کشور و تعیین اهداف و برنامه های سه ساله تا سال 1400، با اعتبار 300 میلیارد ریال درسالن امام جواد(ع) استانداری قم منعقد شد. تکمیل و تجهیز طرح های تملیک دارایی های سرمایه ای فرهنگی هنری استان قم، توسعه فعالیت های فرهنگی، هنری و دینی در حوزه های مختلف، توسعه آموزش و تقویت زیرساخت های فرهنگی و هنری قم، توجه به فرهنگ و هنر اقوام استان و بهره گیری از ظرفیتهای آنها درراستای وحدت و انسجام ملی از محورهای این تفاهم نامه است.7404/ 6133/            "}