سید محمدتقی علوی روز جمعه در گفت و گو با خبرنگار ایرنا اظهار داشت: پاکباز امروز توانست در ماده پرتاب دیسک کلاس 12 F و با پرتابی به مسافت 51 متر و  6 سانتیمتر مقام نخست را تصاحب کند.  وی افزود: مسعود حیدری دیگر پرتابگر کشور نیز در همین ماده و در کلاس 12 F با پرتابی به مسافت 48 متر و 65 سانتیمتر به عنوان دوم و نشان نقره دست یافت. مدیرکل ورزش و جوانان کهگیلویه و بویراحمد بیان کرد: سامان پاکباز در این دوره از رقابت ها در 2 ماده پرتاب وزنه و پرتاب دیسک شرکت کرد. علوی عنوان کرد: پاکباز روز سه شنبه هفته جاری 17 مهر نیز در ماده پرتاب وزنه با پرتابی به مسافت 15 متر و 19 سانتیمتر مقام دوم و نشان نقره را کسب کرد. سامان پاکباز با 23 سال سن عضو تیم ملی دوومیدانی کم بینایان و نابینایان رده سنی بزرگسالان بوده و با 10 سال فعالیت ورزشی عناوین و نشان های متعددی در عرصه های ملی و بین المللی کسب کرده که یکی از مهمترین آنها نشان نقره ماده پرتاب وزنه بازی های پارا المپیک 2016 ریودوژانیرو برزیل است. پاکباز خرداد امسال مجوز حضور در بازی های پارا آسیایی 2018 جاکارتای اندونزی را کسب کرد. سومین دوره بازی های پارا آسیایی از 14 تا 21 مهر امسال در شهر جاکارتا پایتخت اندونزی برگزار می شود. کهگیلویه و بویراحمد حدود 50 هزار ورزشکار ساماندهی شده مرد و زن در رشته های مختلف دارد. 7535/1662
      
      