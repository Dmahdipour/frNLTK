{"onTitr":"","titr":" سلامت سیب و انگور آذربایجان غربی پایش می شود","describe":" ارومیه- ایرنا- معاون غذا و داروی دانشگاه علوم پزشکی و خدمات بهداشتی درمانی آذربایجان غربی گفت: سلامت محصولات کشاورزی سیب و انگور این استان با همکاری جهاد کشاورزی پایش می شود.", "text":"جلال غفارزاده روز شنبه در گفت و گو با خبرنگار ایرنا افزود: در قالب این پایش، باقی مانده آفت کش ها، نیترات و فلزات سنگین در این محصولات رصد می شود و مورد تجزیه و تحلیل قرار می گیرد. وی اضافه کرد: سالم سازی محصولات کشاورزی و اجرای بخشی از طرح ملی پایش از جمله اهداف اجرای این طرح در قطب تولید سیب و انگور کشور است.  وی بیان کرد: پایین آمدن ایمنی موادغذایی، خط قرمز مسوولان بهداشتی و غذایی در استان است و حفظ آن با اجرای طرح های مختلف با جدیت دنبال می شود.  معاون غذا و داروی دانشگاه علوم پزشکی و خدمات بهداشتی درمانی آذربایجان غربی گفت: اجرای طرح پایش بقایای سموم در محصولات کشاورزی و غذایی، موجب ارتقا ایمنی موادغذایی می شود و امیدواریم این امر با همراهی کشاورزان و فعالان این عرصه در آینده به طور کامل محقق شود. غفارزاده افزود: استفاده بیش از حد سموم و کود شیمیایی برای تولید محصول بیشتر در مزارع و باغ‌های کشاورزی رو به افزایش است و تداوم این روند می‌تواند سلامت شهروندان را دچار مشکل کند. به گزارش ایرنا در سلسله نشست های هماهنگی این طرح، مراحل مختلف اجرای طرح، شناسایی و ارزیابی ریسک‌ها و تعیین نقشه راه برای تهیه برنامه عملیاتی تمهید می شود. آذربایجان غربی از جمله استان های تولیدکننده های عمده سیب و انگور در کشور است و رتبه های برتر کشوری را در این 2 محصول در اختیار دارد. سالانه بیش از یک میلیون تن سیب و افزون بر 200 هزار تن انگور در این استان برداشت می شود. 8137/3072            "}