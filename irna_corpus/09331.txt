{"onTitr":" معاون اداره کل حمل و نقل خراسان رضوی:    ","titr":" کاهش ناوگان جاده ای بهره وری را بالا می برد","describe":" مشهد- ایرنا- معاون حمل و نقل اداره کل راهداری و حمل و نقل جاده ای خراسان رضوی گفت: کاهش تعداد ناوگان حمل و نقل جاده ای در بخش عمومی بار و مسافر مطلوب است و بهره وری در این صنعت را افزایش می دهد.", "text":"جواد وحدتی فرد عصر چهارشنبه در گفت و گو با خبرنگار ایرنا افزود: در بخش حمل و نقل عمومی بار و مسافر جاده های خراسان رضوی طی نیمه نخست سال جاری به ترتیب 28 هزار و 149 و پنج هزار و 229 دستگاه خودرو در این دو بخش فعالیت داشتند که در مقایسه با مدت مشابه پارسال به ترتیب 7.1 و 20.4 درصد کمتر شده اند. وی به روشهای سنتی بارگیری در ناوگان عمومی بار اشاره و بیان کرد: رانندگان در اصطلاح به امید خدا از شهری بار می زنند و در شهر مقصد پس از تخلیه محموله  منتظر می مانند تا بار دریافت کنند که گاه منجر به معطلی و انتظار چند هفته ای کامیون و تریلی می شود. این رویه که بازده پائینی دارد باید تغییر کند.معاون اداره کل راهداری و حمل و نقل جاده ای خراسان رضوی کاهش تعداد کامیون و تریلی در این استان نشاندهنده حرکت ناوگان به سوی صنعتی شدن توصیف و بیان کرد: این کاهش بیشتر به دلیل اسقاط کردن ناوگان فرسوده و یا فروش ناوگان به دلیل فقدان صرفه اقتصادی بوده است. در مواردی هم ناوگان کوچکتر جای خود را به ناوگان بزرگتر می دهد. وی همچنین میانگین ضریب اشغال صندلی را در ناوگان مسافربری خراسان رضوی 15 مسافر اعلام و بیان کرد: این رقم در شش ماه نخست پارسال 16 مسافر بوده که نشان می دهد این ناوگان در جذب مسافر موفق نبوده و تعداد اتوبوس در مقایسه با مسافر بیشتر است. وحدتی فرد افزود: کاهش بیش از هزار و 300 دستگاه اتوبوس و ناوگان مسافر جاده ای نشانگر ناکارآمدی این سامانه سنتی و به تبع آن تغییر شغل برخی در حوزه حمل و نقل جاده ای است.وی ادامه داد: برای توسعه این صنعت نیازمند تحول در ساختار حمل و نقل جاده ای هستیم و روند کاهش تعداد ناوگان نشانگر صنعتی شدن در همین راستا است.  خراسان رضوی در حوزه ترانزیت خروجی کالا رتبه نخست، شمار شرکتهای حمل و نقل بین المللی رتبه دوم و از نظر صدور و ترانزیت ورودی کالا رتبه سوم کشور را دارد. پارسال 30 میلیون تن بار توسط 40 هزار راننده با 37 هزار وسیله نقلیه در قالب 490 شرکت حمل و نقل داخلی و بین المللی خراسان رضوی جا به جا شد.همچنین در این مدت 19 میلیون و 336 هزار بلیت ناوگان حمل و نقل عمومی جاده ای در خراسان رضوی صادر شد که این تعداد مسافر با 130 شرکت حمل و نقل مسافر داخلی، پنج هزار و 373 دستگاه خودرو و هشت هزار و 612 راننده در مقاصد درون و برون استانی سفر کردند. خراسان رضوی 20 هزار و 575 کیلومتر راه دارد که شش هزار و 422 کیلومتر آن بین شهری و 14 هزار و 152 کیلومتر راه روستایی است.3221/1858            "}