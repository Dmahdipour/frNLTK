{"onTitr":"","titr":" قسم حضرت عباس یا دُم خروس","describe":" کرمان - ایرنا - ضجه مسئولان نسبت به صرفه جویی آب و فریاد اهالی مناطق مختلف شهری و روستایی به دلیل کمبود آب ، بی تدبیری ها در صیانت از منابع آبی و هدر رفت آب از شبکه های انتقال فرسوده گرفته تا شیوه های آبیاری غرقابی در کرمان همچنان به سئوال بحق مردم تبدیل شده، کدامیک را باور کنیم؟ قسم حضرت عباس یا دم خروس؟!", "text":"به گزارش ایرنا، لبریز شدن آب از جدول ها و راه افتادن آب در معابر عمومیِ همجوار با فضای سبز  و نشت و شکستگی های مداوم آب از شبکه های انتقال آب درون شهری از جمله صحنه هایی است که ممکن است روزانه بصورت موردی شاهد آن باشید. از طرفی فرسودگی سیستم انتقال آب و همچنین بی توجهی برخی افراد حقوقی و حقیقی در حفاری زمین به دلایل مختلف و البته شکستن یا سوراخ شدن لوله ها، گهگاهی موجب رها شدن آب برای مدت زمان به نسبت طولانی در معابر عمومی می شود که از طرف مردم که بارها ضجه بی آبی مسئولان را شنیده و خود آن را لمس کرده اند، قابل قبول نیست. مدیر آب و فاضلاب شهرستان کرمان میزان هدر رفت آب در این شهر را از طریق شبکه های فرسوده شهری 19 درصد، در شهرستان کرمان 23 درصد و در کل استان حدود 26 درصد اعلام کرد. غلامرضا زین الدینی معتقد است گرچه بر اساس آمارهای موجود میزان هدررفت آب از طریق شبکه های فرسوده شهر کرمان نسبت به سایر شهرهای کشور و دنیا میزان پایین تری دارد ولی این میزان هدررفت ان هم در کرمان با اقلیمی خشک قابل قبول نیست  و نگران کننده است .وی اقدامات آب و فاضلاب کرمان را در راستای قطع انشعابات و مدیریت مصرف آب در استان طی سال جاری بی نظیر عنوان و تصریح کرد: اجرای طرح نشت یابی شبکه آب آشامیدنی شهر کرمان اقدام بی نظیری است که از سال گذشته در حال اجرا است. مدیر آب و فاضلاب شهرستان کرمان ادامه داد: شرکت آب و فاضلاب در این راستا از هدر رفت و نشت حدود 120 لیتر آب در ثانیه در استان بخصوص بافت قدیم شهر کرمان جلوگیری کرده است. وی با تاکید بر اینکه شرکت آب و فاضلاب کرمان در زمینه جلوگیری از هدر رفت آب در فضای سبز شهری نیز بصورت جدی وارد عمل شده است تصریح کرد: حدود نیمی از انشعابات فضای سبز شهرداری کرمان به منظور جلوگیری از هدر رفت آب تعیین تکلیف شده است. زین الدینی افزود: با حفر چند حلقه چاه، آب مورد نیاز فضای سبز شهر کرمان تامین و از آبیاری این فضاها با آب شهری جلوگیری شده است. وی با بیان اینکه بیش از چهار هزار انشعاب غیرمجاز در حاشیه شهر کرمان وجود دارد گفت: در زمینه جلوگیری از هدر رفت آب از طریق اینگونه انشعابات نیز شرکت آب و فاضلاب اقدامات خوبی انجام داده است. مدیر آب و فاضلاب شهرستان کرمان با اشاره به اینکه هر ساله بودجه ای برای بازسازی شبکه های فرسوده انتقال آب در استان کرمان اختصاص پیدا می کند تصریح کرد: مقدار بودجه تخصیص یافته در این بخش اندک است لذا سالانه حدود 10 تا 20 کیلومتر از این شبکه را می توانیم ترمیم کنیم. وی راههای هدر رفت آب را نشست و سرازیر شدن از مخازن، انشعابات غیرمجاز، استفاده نادرست در فضای سبز، فرسودگی شبکه ها و خطوط انتقال و انشعابات مشترکین، فرسودگی خطوط انتقال و نشت از خطوط انتقال عنوان کرد. زین الدینی با تاکید بر اینکه  500 تا 600 کیلومتر شبکه انتقال آب در شهر کرمان فرسوده است و نیاز به بازسازی دارد ،  راههای جلوگیری از هدر رفت آب را تست کنتورهای اصلی و کنتورهای مشترکین، انتخاب و شناسایی انشعابات و اتصالات ثبت نشده برشمرد. مدیر آب و فاضلاب شهرستان کرمان همچنین گفت: استان کرمان اکنون مانند بسیاری از مناطق کشور در شرایط سخت بحران آب قرار دارد لذا جلوگیری از هدر رفت آب امری کاملا حیاتی است. ** فرسودگی جدول ها  دلیل عمده هدر رفت آب در فضای سبز شهری مدیرعامل سازمان پارک ها و فضای سبز شهرداری کرمان نیز گفت: هدر رفتن آب از درز جدول پارک ها و فضای سبز شهری به دلیل فرسودگی و در برخی موارد شکسته شدن بر اثر برخورد خودروها با آنها است. ایمان سیف الهی افزود: شهروندان به محض رویت هدر رفت آب از درز جدول پارک ها و فضای سبز در حین آبیاری، مراتب را به کارشناسان از طریق شماره 137 اعلام کنند. وی با اشاره به درزگیری دوره ای جدول ها  و قرار دادن جدول دوبل در ردیف داخل فضای سبز شهری در صورت فرسوده بودن انان افزود: این اقدام موجب محکم تر شدن جدول ها و جلوگیری از هدر رفت آب می شود. سیف الهی با بیان اینکه طرح جدول دوبل در مناطق مختلف شهری کرمان در حال انجام است تصریح کرد: قبلا جدول های  قدیمی حذف می شد در حالی که اکنون جدول های جدید پشت جدول های قدیمی و فرسوده قرار می گیرد. مدیرعامل سازمان پارک ها و فضای سبز شهری کرمان افزود: ممکن است کودکان و یا افراد با باز گذاردن شیر فلکه داخل فضای سبز و رها کردن آن موجب سرریز آب از جدول ها شوند. وی شکستن لوله ها به دلیل برخورد خودروها را نیز عامل دیگر سرریز شدن آب از جدول های  فضای سبز عنوان کرد و اظهار داشت: باغبانان محدوده وسیعی را در اختیار دارند و ممکن است برای مدتی در یک قسمت از محل کار خود حضور نداشته باشند لذا دیده بانی و نظارت مردمی می تواند به جلوگیری از هدر رفت آب کمک کند. سیف الهی گفت: برخی مواقع شیر فلکه و یا قسمتی از لوله های انتقال آب در آبیاری قطره ای ربوده می شود و این اقدام موجب هدر رفت آب می شود. وی همچنین اختلاف دما را نیز دلیل دیگری برای شکسته شدن لوله های آب عنوان کرد. مدیرعامل سازمان پارک ها و فضای سبز شهری کرمان گفت: در 9 کیلومتر مسیر بلوار جمهوری فقط سه باغبان فعالیت می کنند لذا نظارت مردمی می تواند نقش مهمی در جلوگیری از هدر رفت آب و تحقق سایر اهداف این سازمان داشته باشد. وی با بیان اینکه امکان قفل زدن به شیرفلکه ها در برخی مکان ها غیرممکن و شرایط این اقدام در برخی مکان ها فراهم نیست اظهار داشت : طی سالهای اخیر تلفات آب در فضای سبز شهری کاهش یافته اما منکر هدر رفت آب در این بخش نیستیم. سیف الهی تاکید کرد: شهرداری توان حداقلی در بخش نیروی انسانی و تجهیزاتی دارد لذا مردم این بخش را در راستای تحقق اهداف یاری کنند. وی از وجود تیم بازرسی در سازمان پارک ها و فضای سبز شهری به عنوان ناظر بر عملکرد این بخش نام برد و گفت: سازمان پارک ها و فضای سبز اکنون به صورت نظارتی کار می کند و بر عملکرد فضای سبز مناطق نظارت مستمر دارند. گزارش : نجمه حسنی* 3029/ 5054            "}