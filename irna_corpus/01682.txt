{"onTitr":"","titr":" علاقمندان حرفه ای به جای سفر رفتن کتاب می خرند","describe":" گرگان - ایرنا - مدیرعامل خانه کتاب گفت: با وجود مشکلات فراوان اقتصادی و تاثیر گرانی بر سبد خرید خانوار علاقمندان حرفه ای؛ خرید کتاب و محصولات فرهنگی را به سفرهای پرهزینه ترجیح می دهند.", "text":"به گزارش ایرنا، نیکنام حسینی پور روز چهارشنبه در آغاز به کار دوازدهمین نمایشگاه کتاب گلستان اظهار داشت: بررسی ها نشان می دهد استقبال مردم برای خرید کتاب با وجود برخی مشکلات اقتصادی مطلوب و امیدبخش است.وی بیان کرد: کتاب قدیمی ترین رسانه انتقال فرهنگ و باور و اندیشه ها است که با وجود جایگاه رفیع در تاریخ و فرهنگ دنیا در 2 دهه اخیر با رقیب جدی و سرسختی به نام فضای مجازی مواجه شده و آینده آن را تحت تاثیر قرار داده است.مدیرعامل خانه کتاب ادامه داد: مطالب منتشره در فضای مجازی از عمق و کیفیت پایینی برخوردار است و بر همین اساس محققان برای انجام کارهای تخصصی و پژوهشی همچنان نیازمند کتاب هستند.حسینی پور بدون اشاره به مستندات دقیق آماری برای اظهارات خود در عین حال اظهار داشت: سال گذشته بیش از 100 هزار عنوان کتاب در موضوعات گوناگون در کشور منتشر شد. وی با اشاره به علاقمندی مردم گلستان به کتاب گفت: بیش از 50 ناشر و 120 نویسنده حرفه ای در این استان مشغول فعالیت هستند.مدیرعامل خانه کتاب، گلستان را معدن بزرگی از فرهیختگان دانست و بیان کرد: برگزاری نمایشگاه کتاب فرصت مناسب معرفی ظرفیت های فرهنگی استان برای استفاده در دیپلماسی فرهنگی است.حسینی پور افزود: در کلیت موضوع مردم ایران به جای مطالعه کتاب و کتابخوانی، علاقمند به انتقال شفاهی فرهنگ و آیین ها هستند.به گفته وی، برگزاری برنامه های مختلف مانند جشنواره ها، نمایشگاه ها و باشگاه های کتاب خوانی تمایل و انگیزه مردم به مطالعه و قرار دادن کتاب در سبد خرید خانوار را افزایش خواهد داد.احمد خواجه نژاد هم به نمایندگی از ناشران گلستان در این نشست ظهور پدیده های جدید اطلاع رسانی و فضای مجازی را از جمله مشکلات این حوزه دانست و گفت: بر اساس سرشماری سال 95 این استان حدود یک میلیون و 600 هزار نفر باسواد دارد که نیازمند بیش از 2 میلیون کتاب هستند.وی ادامه داد: فقط 800 هزار جلد کتاب برای این جمعیت موجود است که بهبود این شاخص توجه بیشتر مسوولان گلستان به حوزه چاپ و نشر را می طلبد. به گفته وی، بیش از 80 هزار نفر عضو کتابخانه های عمومی استان گلستان هستند.دوازدهمین نمایشگاه بزرگ کتاب گلستان با حضور 466 ناشر کشوری و استانی در قالب 259 غرفه تا 23 مهر هر روز ساعت های 9:30 تا 12:30 و 16 تا 20:30 در محل دائمی نمایشگاه بین المللی استان واقع در جاده گرگان - آق قلا دایر است.3042/2729            "}