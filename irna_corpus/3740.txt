{"onTitr":"","titr":" 200 طرح برقرسانی در کهگیلویه و بویراحمد در دست اجراست","describe":" یاسوج- ایرنا- مدیرعامل شرکت توزیع نیروی برق کهگیلویه و بویراحمد گفت: تعداد طرح‌های برقرسانی در دست اجرا در این استان 200 مورد بوده که افتتاح و تکمیل این طرح‌ها باتوجه به شرایط خاص اقتصادی کشور اولویت بندی می‌شوند.", "text":"داوود راهزادی روز سه شنبه در گفت و گو با خبرنگار ایرنا اظهار داشت: اعتبار مورد نیاز و هزینه شده برای تکمیل و بهره برداری از طرح‌های برقرسانی کهگیلویه و بویراحمد حدود 450 میلیارد ریال است.وی افزود: اعتبارات این طرح‌ها از محل‌های ملی، داخلی و روستایی است.راهزادی بیان کرد: کاهش تلفات انرژی شهرهای یاسوج و سی سخت، برقرسانی به روستای باباحاجی دنا، توسعه و اصلاح شبکه‌های روستای تل زری، دستگرد و کوشک کهگیلویه، کاهش تلفات انرژی شهرهای دهدشت و لنده، اصلاح و کاهش تلفات انرژی شبکه‌های برق دوگنبدان و توسعه و احداث شبکه‌های برق در مناطق مختلف شهری و روستایی استان از مهمترین پروژه‌های در دست اجرای این شرکت هستند.وی عنوان کرد: تکمیل پروژه‌های در دست اجرا سبب کاهش خاموشی‌ها، تقویت و پایداری شبکه‌های برق در استان کهگیلویه و بویراحمد خواهد شد.مدیرعامل شرکت توزیع نیروی برق کهگیلویه و بویراحمد تصریح کرد: تیم‌های عملیاتی و اتفاقاتی برای تأمین برق پایدار و خدمات رسانی مطلوب به مشترکین برق در این استان از هم اکنون باید آموزش‌های لازم را فراگرفته و مدیران نواحی و روسای واحدهای بهره برداری نیز نظارت‌های لازم را در این ارتباط داشته باشند.وی ابراز داشت: همچنین باید تدابیر مناسب جهت تأمین برق پایدار در فصل‌های پاییز و زمستان در این استان اندیشیده شود.240 هزار اشتراک برق در استان کهگیلویه و بویراحمد وجود دارد که حدود 190 هزار اشتراک آن خانگی است.9868/6110            "}