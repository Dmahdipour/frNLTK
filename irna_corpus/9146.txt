{"onTitr":" با همکاری استانداری هرمزگان و بنیاد برکت:    ","titr":" 30 طرح در جزیره هرمز اجرایی می شود","describe":" بندرعباس- ایرنا- استاندار هرمزگان گفت: براساس توافق صورت گرفته 30 طرح در جزیره هرمز با همکاری استانداری و بنیاد برکت وابسته به ستاد  اجرایی فرمان امام (ره)  اجرایی می شود.", "text":"به گزارش ایرنا، فریدون همتی چهارشنبه شب در نشست ستاد راهبری سند توسعه پایدار جزیره هرمز اظهار داشت: این طرح ها با اعتبار 3 هزار و 700 میلیارد ریال و در راستای رونق اشتغال و گردشگری در جزیره هرمز اجرا می شود.وی افزود: منابع این طرح ها به صورت مشترک توسط استانداری هرمزگان و بنیاد برکت وابسته به ستاد اجرایی فرمان امام (ره) و همچنین بخش دیگری از آن از محل تسهیلات تامین خواهد شد.همتی با بیان اینکه عملیات ساماندهی ساحل جزیره هرمز در حال تکمیل است، گفت: ایجاد مبلمان شهری مناسب، تامین نور سواحل، تکمیل رینگ و ایجاد پیست دوچرخه سواری و پیاده روی دور ساحل از جمله اقداماتی است که در این زمینه آغاز شده و به زودی تکمیل خواهد شد.استاندار هرمزگان خاطرنشان کرد: پنج نقطه برای ایجاد مکان های گردشگری ساحلی در جزیره هرمز مشخص شده که در دو نقطه به زودی کار ایجاد امکانات توسط سرمایه گذار آغاز خواهد شد.همتی با اشاره به صدور 150 مجوز فعالیت صیادی در جزیره هرمز، اضافه کرد: با صدور این مجوزها برای 150 نفر از مردم جزیره هرمز به صورت مستقیم ایجاد اشتغال می شود.استاندار هرمزگان گفت: این مجوزها هفته آینده توسط شیلات استان و بخشداری هرمز به افرادی که ثبت نام کرده اند، واگذار می شود و اعطای مجوز به مردم در جزایر هنگام و لارک و شهرستان های جاسک و سیریک نیز در برنامه است.هرمز جزیره ‌ای بیضی‌ شکل و گنبدی نمکی در خلیج فارس در فاصله هشت کیلومتری بندرعباس قرار گرفته که به سبب موقعیت راهبردی جغرافیایی، بازرگانی و همسایگی با تنگه هرمز به کلید خلیج فارس نیز شهره است.جزیره هرمز به بهشت زمین و جعبه مدادرنگی با بیش از 90 طیف رنگی شهرت دارد؛ جزیره ای که تمامی رنگ های دنیا یکجا در آن جمع شده و یک تابلوی نقاشی زیبا خلق کرده است.پرندگان دریایی گوناگون، دلفین ها، لاک پشت ها، جنگل های مانگرو بخشی از جذابیت این جزیره است.7198/6048            "}