الیاس تاج الدینی روز شنبه در گفت و گو با خبرنگار ایرنا اظهار داشت: محصولات باغی و زراعی بیشترین رکورد تولید حوزه کشاورزی امسال کهگیلویه و بویراحمد را به خود اختصاص داده اند. وی بیان کرد:گندم، میوه های هسته دار تابستانی، مرکبات،انگور،عسل،گردو و محصولات دامی از مهمترین تولیدات کشاورزی در این استان است. رئیس سازمان جهاد کشاورزی کهگیلویه و بویراحمد تصریح کرد: سالیانه 910 هزار تن محصول کشاورزی در 270 هزار هکتار زمین کشاورزی این استان تولید می شود. تاج الدینی توسعه زیرساخت های فراوری و بسته بندی را از برنامه های امسال برای افزایش درآمد بهره برداران بخش کشاورزی در کهگیلویه و ویراحمد ذکر کرد. وی گفت: این استان ظرفیت های خوبی در زمینه محصولاتی مانند سیب، حبوبات و مرکبات دارد که دولت آماده حمایت از سرمایه گذاران بخش خصوصی برای اعطای مجوز و پرداخت تسهیلات بانکی برای ایجاد کارخانه های فراوری و بسته بندی است. رئیس سازمان جهاد کشاورزی کهگیلویه و بویراحمد گفت: تشکیل صندوق‌های حمایت از کشاورزی در شهرستان‌های گچساران، باشت، بویراحمد، دنا، کهگیلویه، لنده، بهمئی و چرام از دیگر برنامه های دولت برای حمایت از کشاورزان است. تاج الدینی اظهار داشت: این صندوق‌ها با 55 میلیارد و 500 میلیون ریال اعتبار برای حمایت از کشاورزان کهگیلویه و بویراحمد تشکیل خواهد شد. وی گفت: به وجود آوردن مکانیسمی برای سهولت دسترسی بهره برداران از تسهیلات و ظرفیت‌های مالی بخش کشاورزی و کاهش مراحل دست و پاگیر اداری از مهمترین اهداف تشکیل این صندوق‌هاست. میزان تولید محصولات کشاورزی کهگیلویه و بویراحمد در ابتدای پیروزی انقلاب اسلامی سالیانه 10 هزار تن بود. استان کهگیلویه و بویراحمد یک درصد مساحت ایران را در اختیار دارد و جمعیت آن طبق سرشماری نفوس و مسکن سال 95 از مرز 713 هزار نفر گذشته است. /1662/8143
      
      