{"onTitr":"","titr":" جاده پونل به خلخال مسدود شد","describe":" رشت - ایرنا - بدنبال بارش شدید باران و ریزش کوه در چندین نقطه از جاده پونل به خلخال، این محور مواصلاتی در غرب استان گیلان مسدود شد.", "text":"بارش های شدید باران طی شبانه روز گذشته در شهرستان رضوانشهر ، موجب جاری شدن سیل و طغیان رودخانه ها شد که حضور بموقع اعضای ستاد مدیریت بحران رضوانشهر و پره سر و استقرار دستگاه ها و ماشین آلات در مناطق بالا دست و بازگشایی دهنه پل ها ، مانع از تخریب و فرو ریختن پل ها شد.رئیس اداره راهداری و امور حمل و نقل جاده ای رضوانشهر شنبه شب در همین رابطه به خبرنگار ایرنا گفت: دلیل مسدود شدن جاده پونل به خلخال، ریزش کوه و سنگ با حجم بسیار زیاد در کیلومتر 17 این محور مواصلاتی از مبدأ پونل به سمت خلخال است.یونس هوشمند پور افزود: با توجه به شدت بارندگی و جاری شدن سیل، این محور برای تردد خطرناک بوده و هر لحظه امکان ریزش کوه و سنگ در آن وجود دارد با این حال؛ تمامی عوامل راهداری با بکارگیری امکانات موجود بصورت شبانه روزی در این محور حضور دارند.فرماندار رضوانشهر نیز در گفتگو با خبرنگار ایرنا در توضیح اقدامات انجام شده گفت: با استفاده از تجربه سیل هفته گذشته، دستورات لازم به اعضای ستاد مدیریت بحران برای هدایت سیلاب داده شد.عسگر حسنی پور افزود: به همراه تیم های ستاد بحران در میدان حضور دارم و با هماهنگی بین دستگاه ها توانسته ایم امور را بدرستی مدیریت کنیم ضمن اینکه افراد را به همراه دستگاه ها و ماشین آلات مربوطه در نقاط مختلف مستقر کرده ایم تا با باز کردن پی در پی دهنه پل ها مانع از انباشت رسوب و درخت های ریشه کن شده در پشت آنها شویم.به گفته حسنی پور، اگر چه طی شب گذشته برای لحظاتی شاهد بالا آمدن سطح آب در بعضی مناطق جاده ای و روستایی بودیم ولی با تدبیر و حضور بموقع اعضای ستاد مدیریت بحران مانع از ایجاد مشکل و تخریب پل ها شدیم.وی اضافه کرد: برق روستای ییلاقی اورماملال بدلیل شکستن تیر برق و ریزش کوه قطع شده بود که با اقدام فوری اداره های راه و برق شهرستان، برق این منطقه وصل شد. شهرستان رضوانشهر با حدود 80 هزار نفر جمعیت، دو بخش مرکزی و پره سر، 120 روستا و 810 کیلومتر مربع وسعت جغرافیایی در 70 کیلومتری غرب مرکز استان گیلان واقع است. رودخانه های دیناچال، شفارود، تیزرود، لفارود و اردجان در این شهرستان جاری هستند که بدلیل بارش باران و طغیان این رودخانه ها طی هفته گذشته، شاهد جاری شدن سیل در این شهرستان بودیم که بیش از 11 میلیارد تومان به زیرساخت های منطقه خسارت وارد کرد.7293/2007            "}