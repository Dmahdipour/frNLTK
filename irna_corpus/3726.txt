{"onTitr":" سازمان حفاظت محیط زیست:    ","titr":" علل مرگ گورخرها در حال بررسی است","describe":" تهران - ایرنا - مدیر کل دفتر حیات وحش وآبزیان آبهای داخلی سازمان حفاظت محیط زیست با تشریح عملیات زنده گیری 10 راس گورخر از منطقه توران و انتقال به پارک ملی کویر گفت: علل مرگ 5 گورخر در حین انتقال در حال بررسی است.", "text":"به گزارش روز سه شنبه ایرنا از پایگاه اطلاع رسانی سازمان حفاظت محیط زیست، مجید خرازیان مقدم افزود: این سازمان برای ساماندهی سایت های تکثیر گونه های شاخص حیات وحش با هدف معرفی مجدد به زیستگاه ها از ابتدای سالجاری، برای زنده گیری و انتقال 10 راس گورخر در سایت توران به پارک ملی کویر مرکزی با هماهنگی محیط زیست سمنان برنامه ریزی کرده بود.وی با تاکید بر اینکه این رهاسازی و انتقال با هماهنگی قبلی سازمان حفاظت محیط زیست صورت گرفته است، گفت: انتقال گورخر ها با محوریت اداره کل محیط زیست استان سمنان در هفته گذشته و همکاری دامپزشک مجرب در زمینه حیات وحش که سابقه خوبی در این حوزه دارد، انجام شد.مقدم با اشاره به اینکه عملیات زنده گیری 10 راس گورخر هفته گذشته آغاز شد، گفت: در گذشته کمند اندازی به عنوان روش زنده گیری استفاده می شد، این روش مشکلات خاص خود را داشت، در حالی که دارتینگ و تله گذاری با اسلحه بیهوشی و استفاده از داروهای بیهوشی روش مطمئن تر و نوین برای عملیات زنده گیری است و عوارض کمتری از کمندگیری دارد.وی ادامه داد : 10 راس گورخر هفته گذشته به پارک ملی کویر با هدف معرفی مجدد گونه به زیستگاه قبلی منتقل شد که متاسفانه یک راس گورخر در ابتدای عملیات تلف شد، دو راس دیگر در حین انتقال به پارک ملی کویر تلف شدند، پس از عملیات زنده گیری دو راس دیگر نیز تلف شدند، عنی از 10 راس، 5 راس گورخر تلف شد.وی اظهار داشت: بررسی ها حاکی از این است علت تلف شدن دو راس در حین زنده گیری اصابت سر حیوان به دیوارهای جانبی جعبه حمل گورخر بوده است، دلایل تلف شدن گورخرهای دیگر که بعد از عملیات زنده گیری تلف شدند با همکاری دامپزشکی استان سمنان و نظارت سازمان حفاظت محیط زیست در حال بررسی است .وی در ادامه به برگزاری جلسه ای با حضور نماینده دامپزشکی استان سمنان، اساتید دانشکده دامپزشکی سمنان برای تشخیص علل مرگ و میر  گورخرها در عملیات انتقال و رها سازی اشاره کرد و گفت: به احتمال زیاد یکی از دلایل تلف شدن گورخر ها ضربه هایی که به سر حیوان حین انتقال وارد شده است، باشد اما ممکن است علل مرگ گورخرها به دلایل دیگری مرتبط باشد که این موضوع با محوریت سازمان و دامپزشکی استان سمنان برای انجام آزمایشات تشخیص قطعی علت مرگ گورخر ها  انجام می شود.مقدم اظهار داشت: با هماهنگی سازمان دامپزشکی و دامپزشکی استان سمنان تعدادی نمونه از گورخرها گرفته شده است و به مرکز ملی تشخیص سازمان دامپزشکی کشور فرستاده می شود و سازمان دامپزشکی قول داده در صورت نیاز نمونه ها را برای انجام آزمایشات تکمیلی به خارج از کشور ارسال کند.وی تاکید کرد: قرار است ملاحظات بهداشتی و محیط زیستی در مبدا سایت توران و در مقصد (قرنطینه پارک ملی کویر) توسط اداره کل دامپزشکی استان سمنان با  همکاری محیط زیست استان سمنان و نظارت معاونت طبیعی و تنوع زیستی سازمان حفاظت محیط زیست انجام شود.مقدم با بیان اینکه اهمیت و ضرورت انجام اقدامات لازم برای باقی ماندن 5 راس گورخر انتقال یافته به پارک ملی کویر گفت: ممکن است فرآیند تشخیص علت مرگ گورخرها طولانی شود، بنابراین انجام درمان های کمکی برای 5 راس گورخر دیگر درصورت لزوم در دستور کار قرار گرفته است.وی با اشاره به حضور خود در پارک ملی کویر و رایزنی با اساتید کشور و حتی اساتید بین المللی برای انجام درمان های کمکی برای زنده ماندن 5 راس گورخر باقی مانده ، گفت: عملیات زنده گیری و انتقال حیات وحش ریسک بالایی دارد،  استفاده از تله گذاری و بیهوشی حیوانات ریسک را پایین می آورد ولی همچنان عملیات زنده گیری ریسک بالای دارد.مقدم با تاکید بر اهمیت گونه گورخر، اظهار داشت: سازمان حفاظت محیط زیست به دنبال تشخیص علت مرگ گورخر ها و زنده ماندن گورخر های باقی مانده است.وی در پایان یادآور شد: به محض رسیدن خبرهای تکمیلی در این خصوص از طریق پورتال سازمان محیط زیست اطلاع رسانی می شود.علمی 9015**1440            "}