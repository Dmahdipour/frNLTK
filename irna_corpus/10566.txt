{"onTitr":" معاون وزیر کشور:    ","titr":" نیروهای جدید در بخشداری ها و فرمانداری ها استخدام می شوند","describe":" شیراز- ایرنا- معاون توسعه مدیریت و منابع وزارت کشور گفت: برای استخدام تعدادی نیرو در بخشداری ها و فرمانداری های سراسر کشور، برنامه ریزی لازم انجام شده که پس از ارائه مجوزهای قانونی از سوی دولت، فرآیند انتخاب و بکارگیری آنها آغاز خواهد شد.", "text":"به گزارش ایرنا جواد ناصریان، سه شنبه در جمع فرمانداران، بخشداران و مدیران ستادی استانداری فارس در شیراز افزود: وزارت کشور همچنین تسهیلات به فرمانداری ها و تامین تجهیزات مورد نیاز آنها را در دستور کار قرار داده است. وی، سازماندهی نیروی انسانی در استانداری ها، فرمانداری ها و بخشداری ها را زمینه ساز پاسخگویی مناسب به نیازهای مردم و کارکرد بهتر وزارت کشور دانست و اظهار داشت: چالش قانون منع بکارگیری بازنشستگان را به فرصت تبدیل خواهیم و بنا داریم که برای ایجاد تحرک و پویایی بیشتر، مدیران جوان این وزارتخانه را جایگزین مدیران بازنشسته کنیم. معاون توسعه مدیریت و منابع وزارت کشور، ادامه داد: بر اساس رویکرد وزیر کشور، می کوشیم که پست های مدیریتی این وزارتخانه در اختیار کارکنان این مجموعه قرار گیرد و مسیر رشد و تعالی آنها نیز بیش از گذشته هموار شود. وی اظهار داشت: بهبود ساختار تشکیلات وزارت کشور و تامین امکانات مورد نیاز برای انجام ماموریت های سازمانی از جمله مواردی است که در دستور کار مدیران این وزارتخانه قرار دارد. ناصریان گفت: دولت تدبیر و امید به رغم مشکلات و تنگناهای مالی که با آن مواجه هست اما همواره سعی کرده کمترین دشواری و دغدغه معیشتی برای کارکنان ایجاد شود و کارکنان دولت در این شرایط از حداقل امکانات بهره مند باشند. معاون توسعه مدیریت و منابع وزارت کشور گفت: در کنار تامین امکانات و تجهیزات، تکریم فرمانداران و بخشداران و تقویت جایگاه آنها نیز از راهبردهای اصلی وزارت کشور است و می کوشیم ساختار تشکیلات وزارت کشور روز به روز بهبود یابد و تامین امکانات مورد نیاز برای انجام ماموریت های سازمانی از سوی مدیران دنبال شود. ناصریان ادامه داد: دستگاه های اجرایی در سراسر کشور، روزانه حدود پنج میلیون مراجعه کننده دارند که اگر مدیران و کارکنان دولت دلبستگی و تعهد لازم را به سازمان خود نداشته باشند، بی شک شاهد افزایش نارضایتی در مراجعه کنندگان خواهیم بود. او افزود: ظرف سال های اخیر 534 پست معاون فرماندار و رئیس اداره در فرمانداری های کشور ایجاد شده و 16 فرمانداری استان فارس نیز ارتقا یافته و 29 معاون فرماندار نیز به فرمانداری های این استان افزوده شده است و نیروی مورد نیاز این بخش ها نیز عمدتا از میان کارکنان وزارت کشور تامین شده است. وی، همچنین خواستار تشکیل کمیته های مشورتی مدیران استانداری و فرمانداری ها با کارکنان این مجموعه ها شد و افزود: بخش مهمی از موفقیت مدیران وابسته به اقتدار آنها و نحوه هم افزایی آنها با کارکنان است. او ادامه داد: در دوره های قبل، برخی افراد با کمترین شرایط و معلومات، پست های مدیریتی را در وزارت کشور در اختیار می گرفتند اما امروز تمام فرمانداران و بخشداران صرفا با توجه به تدوین شرایط انتصاب فرمانداران و بخشداران، حکم انتصاب دریافت کرده اند. معاون توسعه مدیریت و منابع وزارت کشور بیان کرد: همچنین در سال های اخیر اقدام قابل توجهی برای کادرسازی سیاسی در وزارت کشور صورت نگرفته و برای پُر کردن این خلاء برای تریبت نیروی توانمند و خبره در وزارت کشور اقدام به ارایه آموزش های لازم به نیروها و کارکنان این وزارتخانه کرده ایم. استاندار فارس هم در این نشست گفت: با توجه به اینکه مجموعه وزارت کشور باید در تمام رویدادها و اتفاقات پاسخگو باشد، بنابراین ضرورت دارد که تمام استانداری ها، فرمانداری ها و بخشداری ها از امکانات و توانمندی های لازم برای پاسخگویی مناسب به نیازها برخوردار باشند. اسماعیل تبادار افزود: نخستین نیاز وزارت کشور، وجود نیروهای کارآمد، توانمند و خبره در سطوح مختلف است و نیروهای نظارت کننده و راهبر نیز باید از نگاه عالمانه و همراه با اشراف کامل بر حوزه مسئولیت خود برخوردار باشند. 6122 /6118  / 2027            "}