{"onTitr":"","titr":" گردشگری سمنان در مسیر توسعه - الناز ملکی*","describe":" سمنان - ایرنا - گردشگری به عنوان صنعتی که با بخش های مختلف اقتصادی، فرهنگی، محیط زیست، کشاورزی و خدمات در تعامل است، می تواند به منزله یکی از ابزارهای اصلی توسعه و اشتغالزایی در استان سمنان مورد توجه قرار گیرد.", "text":"صنعت گردشگری و اقتصاد مربوط به آن اکنون دچار تغییر و تحول شده است و به گفته کارشناسان باید برنامه ریزان و سیاست گذاران توسعه اقتصادی، صنعت گردشگری را به عنوان رکن اصلی توسعه مدنظر قرار دهند. گردشگری را می توان در هفت حوزه تفریحی، درمانی، فرهنگی، مذهبی، ورزشی، تجاری، سیاسی و شاخه‌های زیرمجموعه این گروه‌ها تعریف کرد و بر اساس این تقسیم بندی در کشور و استان سمنان ظرفیت بالایی برای جذب گردشگر وجود دارد.براساس آمار، کشور ایران با داشتن بیش از 33 هزار اثر ثبت شده ملی و 22 اثر ثبت جهانی و یک میلیون سایت تاریخی، تمدنی، گردشگری و اکوتوریسمی جزو 15 کشور برتر دنیا از لحاظ جاذبه‌های فرهنگی، طبیعی، مذهبی و زیارتی است، اما در رتبه‌ بندی‌های جهانی در میان 139 کشور رتبه 114 را به خود اختصاص داده است و به لحاظ درآمد گردشگری نیز در رتبه 70 جهان قرار دارد که نشان‌دهنده سهم ناچیز کشور در این صنعت جهانی است. با ورود هر گردشگر حدود 1200 دلار درآمد ارزی نصیب کشور می شود که این رقم معادل فروش 15 بشکه نفت است .بر اساس آمار 16 درصد از جمعیت جهان گردشگر هستند که تعداد آنها حدود 1.2 میلیارد نفر است. در این میان حدود 220 میلیارد دلار هزینه حمل و نقل این تعداد گردشگر در جهان است.در ایران هدفگذاری در صنعت گردشگری رساندن تعداد گردشگران ورودی از پنج میلیون به 25 میلیون نفر است.با اندک تامل و قیاس بین درآمد نفتی کشور و صنعت گردشگری می توان به جرات گفت که گردشگری سود خالصی است که نصیب کشور می شود و مانند نفت پایان پذیر نیست.براساس آخرین نتایج طرح های آمارگیری مرکز آمار ایران، سالانه 55 درصد خانوارها در ایران سفرهای داخلی و 1،36 درصد از آنها در هر فصل، سفرهای خارجی دارند و گیلان، مازندران و خراسان رضوی مسافر پذیرترین استان ها و تهران و گیلان مسافر فرست ترین استان های کشور هستند.با توجه به اهمیت صنعت گردشگری و وجود ظرفیت های گردشگری در استان سمنان استفاده از یک رویه مناسب برای برنامه ریزی های مناسب و کارآمد و اولویت بندی سرمایه گذاری در مناطق مختلف این استان ضروری است.به اعتقاد صاحبنظران در صنعت گردشگری آنچه که اهمیت دارد گردشگران خارجی است که می تواند ارز را به کشور وارد کند و توسعه صنعت گردشگری در استان سمنان نیازمند بازنگری زیرساخت های اقتصادی است، گردشگر به حمل و نقل مطلوب، اقامتگاه مناسب و رستوران هایی با استانداردهای بین المللی از مبدا تا مقصد نیاز دارد.بر اساس آمار در زمان حاضر در حدود 60 میلیارد ریال با حمایت دولت تدبیر و امید و مشارکت بخش خصوصی در زمینه احیای بناهای تاریخی و زیرساخت های اقامتی این استان هزینه شده است.در شرایطی که متوسط نرخ بیکاری در استان سمنان در سه ماهه اول امسال 7.1 درصد است و کم آبی و خشکسالی در کمین روستاییان و کشاوزران رونق گردشگری، بوم گردی و جذب گردشگر نقش مهمی در رونق اقتصادی و ایجاد اشتغال دارد.صنعت گردشگری در مقایسه با دیگر صنایع و کشاورزی جزو صنایع کم آب است ولی هم تراز کشاورزی و صنعت رونق اقتصادی ایجاد می کند.اگر استان سمنان را براساس شاخصهای توسعه گردشگری مانند میزان برخورداری از جاذبه های طبیعی، جاذبه های تاریخی، فرهنگی و موقعیت جغرافیایی ممتاز به دلیل قرار گرفتن در مسیر گذرگاهی و معبر ورود به مشهد مقدس بررسی کنیم با کمی تامل متوجه می شویم استان سمنان با داشتن بیش از یک هزار و 147 اثر تاریخی شناسایی شده و 718 اثر تاریخی، طبیعی و معنوی ثبت ملی شده هنوز نتوانسته جایگاه واقعی خود را در جذب گردشگر پیدا کند.استان سمنان بیش از 60 اثر معنوی که در فهرست آثار ملی به ثبت رسیده دارد اما یک نمایشگاه دایمی برای نشان دادن و حفظ آداب و رسوم چندین هزار ساله این استان وجود ندارد که اگر باشد گذشته و هویت استان نسل به نسل منتقل می شود و به فراموشی سپرده نمی شود و هم نقطه عطفی برای جذب گردشگر، اشتغالزایی و رونق اقتصادی است. به گفته کارشناسان ایجاد نمایشگاه دایمی فروش صنایع دستی با جانمایی مناسب در شهر که نمایانگر هنر و پیشه مردم کویر است موجب جذب توریسم می شود.هم افزایی دستگاه های اجرایی و همکاری با بخش خصوصی به منظور ترمیم و بازسازی حداقل نیمی از هزار آثار تاریخی به جا مانده در این استان و تامین زیرساخت های لازم برای استفاده از ظرفیت های طبیعت گردی، آب درمانی و کویر نوردی نقش مهمی در جذب گردشگران داخلی و خارجی و رونق اقتصادی در استان سمنان دارد.پس از فراهم کردن زیرساخت ها، شناسایی استان به گردشگران اقدام مهمی است که در اولین قدم می توان از صنایع دستی و قاب عکس اماکن تاریخی در اهدای هدایا به مسوولان استفاده کرد، البته ناگفته نماند که برخی دستگاه های اجرایی انصافا در این بخش خوب عمل کرده اند.و در کنار فراهم کردن زیرساخت و معرفی این استان ضروریست زیباسازی فضای عمومی و ساخت المان های شهری متناسب با آداب و رسوم و اقلیم این منطقه مدنظر قرار گیرد.فرهنگ سازی و آموزش به شهروندان درباره نحوه برخورد با گردشگر و تبیین آنها از دیگر نکات کلیدی برای جذب گردشگر است و ضروریست در این زمینه نیز اقدامات فرهنگی صورت گیرد.1772*خبرنگار ایرنا            "}