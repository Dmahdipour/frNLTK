{"onTitr":"","titr":" بخشی از حقوق معوق معدنچیان سرخس پرداخت شد","describe":" مشهد- ایرنا- سرپرست فرمانداری سرخس گفت: سهامداران معدن زغال سنگ 'آق دربند' سرخس 2 ماه از 15 ماه حقوق معوق کارگران این معدن را پرداخت کرده و نسبت به پرداخت بقیه آن نیز تعهد نمودند.", "text":"حسین غریب روز سه شنبه در جریان بازدید از معدن زغال سنگ آق دربند سرخس طی گفت و گو با خبرنگار ایرنا افزود: هم اکنون مطالبات  13 ماه حقوق معوق حدود 100 کارگر این معدن حدود 35 میلیارد ریال است. وی اظهار داشت: هفته گذشته جلسه ای با حضور سهامداران معدن، نماینده کارگران و مدیر کل تعاون، کار و رفاه اجتماعی خراسانی رضوی به میزبانی فرمانداری برگزار شد و هیات مدیره معدن در این جلسه متعهد شد که پنج واحد مسکونی از املاکی را که پیش از این جهت سرمایه گذاری در مشهد خریداری کرده بود را به منظور پرداخت حقوق معوق کارگران بفروشد.وی گفت: املاک مزبور 32 میلیارد و 900 میلیون ریال قیمت گذاری شده که با فروش آن طی ماه آینده مشکل کارگران رفع خواهد شد.غریب افزود: این معدن پیش از این درآمدزایی خوبی داشته است اما طی چهارسال گذشته به دلیل سوء مدیریت و عدم به روز رسانی تجهیزات معدن دچار مشکل شده است.معدن زغال سنگ آق دربند بزرگترین و قدیمی ترین معدن زغال سنگ در شمال شرق کشور است که نیاز سوخت واحد فولادسازی را در خراسان تامین می کند. این معدن با مساحت 40 کیلومترمربع دارای ذخیره اکتشافی 12 میلیون تن زغال سنگ کک شو، حرارتی و تولید سالانه 20 هزار تن زغال سنگ برای بیش از 100 نفر اشتغال ایجاد کرده است. معدن مزبور علاوه بر اکتشاف و استخراج دارای واحدهای زغالشویی و کک پزی با سرمایه گذاری بخش خصوصی است که سالانه حدود هشت هزار تن کک تولید می کند. 30 درصد از سهام این شرکت به آستان قدس رضوی و 70 درصد آن به بخش خصوصی تعلق دارد. معدن آق دربند در کنار روستایی به همین نام در شهرستان سرخس و 141 کیلومتری مشهد واقع است.3221 / 6053            "}