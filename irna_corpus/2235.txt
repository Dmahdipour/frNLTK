{"onTitr":"","titr":" نخستین کنگره اورآسیایی علوم ورزشی در تبریز آغاز شد","describe":" تبریز - ایرنا - نخستین کنگره دو روزه بین المللی اورآسیایی علوم ورزشی با شرکت متخصصان داخلی و خارجی از 15 کشور جهان امروز چهارشنبه در دانشگاه تبریز آغاز شد.", "text":"به گزارش ایرنا، کنگره اورآسیایی علوم ورزشی (ESSU) یک سازمان غیرانتفاعی بین‌المللی است که در سال 2017 با حضور 15 کشور آسیایی و اروپایی از جمله ترکیه، ایران، تاجیکستان، ازبکستان، قزاقستان، عراق بوسنی و هزرگوین،کوزوو، رومانی، بلغارستان، آذربایجان، مقدونیه، اسلواکی، قبرس و اوکراین در آنکارای ترکیه تأسیس‌ شد. اولین کنگره اورآسیایی علوم ورزشی به علت انتخاب تبریز به عنوان پایتخت گردشگری کشورهای اسلامی در این شهر برگزار می شود. دبیر کنگره بین‌المللی اورآسیایی علوم ورزشی هدف از برگزاری این کنگره را گشایش ارتباطات بین المللی عنوان کرد و گفت: این کنگره در چهار محور فیزیولوژی ورزش، مدیریت ورزش، رفتار حرکتی و طب ورزش برگزار می شود. سعید نیکو خصلت ادامه داد: این کنگره ضمن ارتقای سطح علمی ورزش در جامعه و گسترش آن در بین عموم، توانمندی های زیادی از جمله ارتباطات علمی و گردشگری را برای کشور به ارمغان می آورد. وی از حضور استادان برجسته خارجی و داخلی و دانشجویانی از دانشگاه‌های سراسر کشور در این کنگره خبر داد و افزود: 600 مقاله به دبیرخانه کنگره ارسال شده که 80 مقاله خارجی است. نیکو خصلت افزود: از این تعداد 50 مقاله پذیرفته شد که تعدادی از آن‌ها به صورت پنج دقیقه‌ای ارایه خواهد شد. دبیر کنگره اوراسیایی علوم ورزشی خاطرنشان کرد: همچنین سه استاد برجسته آمریکایی به صورت ویدیو کنفرانس از طریق skype در این کنگره سخنرانی می کنند. نیکوخصلت با بیان اینکه علوم ورزشی در راستای بهبود جسمی و روحی حرف های زیادی دارد که دانشمندان به آن تاکید می کنند، افزود: ورزش یکی از ابزارهای تربیت شهروند سالم و خوب را برعهده دارد. وی با بیان اینکه ورزش در المپیک هم نشانه صلح و دوستی است، اظهار داشت: ما می توانیم از این ابزار برای گسترش ارتباطات بین المللی استفاده کنیم. رئیس اتحادیه اوراسیایی علوم ورزشی نیز در این کنگره با بیان اینکه ایران همواره برای ما اهمیت زیادی دارد، اظهار داشت: برگزاری اولین کنگره در تبریز را بخاطر انتخاب این شهر به عنوان پایتخت گردشگری جهان اسلام برگزیدیم. مهمت گون آی، با بیان اینکه ورزش زبان مشترکی است که همه ما را به همدیگر پیوند می دهد، ابراز امیدواری کرد: این کنگره منجر به افزایش دوستی بین کشورهای عضو شود. به گزارش ایرنا، نخستین کنگره بین‌المللی اورآسیایی علوم ورزشی به مدت دو روز با اجرای کارگاه های آموزشی و ارایه مقالات برگزیده در تبریز برگزار می شود. 6132/3071            "}