{"onTitr":"","titr":" جاسوسی چین از اپل، بهانه ای برای تداوم جنگ تجاری","describe":" پکن- ایرنا- موضوع جاسوسی چین از شرکت های اپل و آمازون از طریق ریزتراشه ها، تازه ترین مورد از جنگ رسانه ای غرب علیه چین است موضوعی که به نظر می رسد مانند بسیاری از مناقشات دیگر بی ارتباط با جنگ تجاری چین و آمریکا نباشد.", "text":"به گزارش ایرنا نخستین مورد از این اخبار را شبکه خبری بلومبرگ از چین مطرح کرده و این احتمال را داده است که در تجهیزات سخت‌افزاری مورد استفاده توسط شرکت‌هایی نظیر آمازون و اپل که در چین تولید شده اند، تراشه‌های بسیار کوچکی جاسازی شده باشند که امکان جاسوسی از این شرکت‌ها را فراهم می‌کنند. این شبکه گزارش خود را بر این مبنا تنظیم کرده است که در چند سال گذشته آمریکا روی این مساله به شکل محرمانه کار می کرده است هر چند هنوز حتی سازمان جاسوسی سیا نیز این موضوع را رسما اعلام نکرده است. افزون بر این به رغم انتشار مطالبی در اتهام به چین مبنی بر استفاده از این ابزارها برای جاسوسی از شرکت‌های اپل و آمازون و نیز مادربوردهای آلوده به تراشه جاسوسی، حتی خود این شرکت ها وجود چنین مشکلی را انکار کرده اند. به هر صورت اگر چنین چیزی صحت داشته باشد این مورد را نباید فراموش کرد که شناسایی و مقابله با نفوذهای سخت‌افزاری نظیر آنچه بلومبرگ مدعی شده است، بسیار دشوارتر از نفوذهای نرم ‌افزاری است.گزارش حاکی است دولت چین این امکان را می یابد تا با استفاده از این ریزتراشه ها در تجهیزات سخت‌افزاری مورد استفاده توسط شرکت‌های اپل و آمازون از آنها جاسوسی کند اما در حال حاضر این موضوع از سوی خود شرکت ها رد شده است. تراشه‌های جاسوسی نخستین بار در سال 2015 شناسایی شدند این موضوع از سوی کارشناسان مورد تایید قرار گرفت و اپل در آن سال، سرورهای Super Micro را کنار گذاشت. اما اپل وجود چنین ریزتراشه‌ای را در تجهیزات خود تکذیب کرده و شرکت Super Micro هم استفاده از این ریزتراشه‌ها در فرایند تولید تجهیزات را رد کرده است.یک شبکه خبری دیگر به نام 'سی ان بی سی' هم در این باره از قول شرکت های فوق می نویسد: «همانطور که در ماه‌های اخیر بارها به بلومبرگ اعلام کردیم، در هیچ زمانی نه اکنون و نه در گذشته در مادربوردهای شرکت Super Micro در هیچ یک از سیستم‌های Elemental یا آمازون، مشکلی مربوط به سخت‌افزار دستکاری شده یا تراشه‌های مخرب نیافته‌ایم».بخش مهمی از قطعات الکترونیکی مورد استفاده در تجهیزات آمریکایی، در کشور چین تولید می‌شوند طی سال گذشته، شرکت‌هایی نظیر هواوی، ZTE و نیز Hikvision (سازنده دوربین‌های نظارتی) از سوی دولت آمریکا بطور جدی مورد بررسی موشکافانه قرار گرفته‌اند. سرقت اطلاعات از شرکت‌ها، مهمترین اتهامی است که دولت فعلی آمریکا در حوزه تجاری به چین وارد می‌کند.روزنامه 'ساوت چاینا' هم از هنگ کنگ به این موضوع پرداخته و ‌آورده است که مساله جاسوسی و ورود چین به ساختار نظامی آمریکا و استفاده از وسایل و ابزارها و ریزتراشه های جاسوسی در تسلیحاتی که برای آمریکا می سازد، از سوی پنتاگون تحت بررسی است. گزارش های ذی ربط حاکی است که چینی‌ها با استفاده از میکروچیپ‌های مخربِ داخل مادربردهای سوپرمیکرو، اصلی ترین فناوری ها را هدف اصلی حملات خود انتخاب کرده‌اند. صحت این گزارش ها از سوی منابع رسمی مورد تایید قرار نگرفته است اما به هر صورت بلومبرگ و برخی رسانه های غربی مدعی شده اند که نزدیک به 30 شرکت و حتی یک بانک به این شکل مورد جاسوسی چین قرار گرفته اند.نکته قابل توجه اینکه اپل و آمازون هر دو در سال های اخیر برخی از فعالیت های خود را به دلیل مسایل امنیتی متوقف کرده و گفته اند که دیگر با سوپرمیکرو به دلیل برخی مسایل امنیتی همکاری ندارند. شرکت آمازون بتازگی طی بیانیه‌ای به پیدا کردن یکسری آسیب‌پذیری‌های نرم‌افزاری در محصولات سوپرمیکرو اعتراف کرده است از طرفی دیگر، فیسبوک نیز که یکی دیگر از مشتریان سوپرمیکرو به‌شمار می‌آید، موفق به پیدا کردن مشکلاتی در محصولات این شرکت شده است. فیسبوک می‌گوید پس از شناسایی یک‌سری سرورِ تخریب‌شده توسط بدافزار قرارداده ‌شده در نرم‌افزار سوپرمیکرو، آن‌ها را از مرکز داده های خود پاک کرده است.طرح مساله جاسوسی چین با استفاده از ریزتراشه ها از شرکت های غربی و آمریکایی در شرایطی است که وزارت خارجه چین بارها اعلام کرده است این کشور قربانی بزرگ جرایم سایبری و جاسوسی است و می کوشد تا با کشورهای دیگر در این عرصه همکاری کند.چین و آمریکا بارها یکدیگر را در زمینه جرایم سایبری و جاسوسی از شرکت های متقابل متهم کرده اند و هر دو نیز می گویند بیشترین حملات از سوی طرف مقابل بوده است.دولت چین یک سال قبل اعلام کرد که مقابله با جرایم سایبری به همکاری قوی بین المللی نیاز دارد و در مواقع مختلف اتهاماتی نظیر جاسوسی از شرکت های غربی و آمریکایی را تکذیب کرده است.آساق**231**1904**            "}