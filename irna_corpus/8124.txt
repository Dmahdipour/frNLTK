{"onTitr":" وزیر آموزش و پرورش :    ","titr":" طرح مهارت ‌پایه در 10 درصد مدارس متوسطه اول اجرا می‌شود","describe":" تهران- ایرنا- وزیر آموزش و پرورش گفت: طرح آموزش مهارت‌های پایه برای هدایت دانش‌آموزان به سمت یک شغل موثر در سال تحصیلی جدید در 10 درصد مدارس دوره اول متوسطه به اجرا در می‌آید.", "text":"به گزارش خبرنگار ایرنا، سیدمحمد بطحایی در سخنان قبل از خطبه‌های این هفته نماز جمعه تهران اظهار داشت: در این طرح تلاش می‌شود تا تمامی دانش‌آموزان دوره اول متوسطه در مدارسی که مشخص شده زیر پوشش قرار گرفته و حداقل یک مهارت پایه را تمرین کنند.وی تصریح کرد: آموزش و پرورش به عنوان زیربنایی‌ترین دستگاه اجرایی و مولد سرمایه انسانی کشور و به تعبیر مقام معظم رهبری کانون اساسی برای خلق دنیای آینده نقش مهمی برای رسیدن جامعه به پیشرفت و توسعه داراست و این مهم صرفا از مسیر آموزش و پرورش محقق می‌شود.وی با تاکید بر اینکه بنا به فرمایش رهبر معظم انقلاب، آموزش و پرورش دستگاهی سرمایه‌ای است و نه هزینه‌ای، ادامه داد: آموزش و پرورش در سال تحصیلی گذشته برنامه‌های خود را بر گرفته از راهکارها و سیاست‌های سند تحول بنیادین در دو مسیر و از دو منظر طراحی و اجرا کرد.بطحایی با اشاره به اینکه مسیر اول تحول در مدیریت و نحوه اداره آموزش و پرورش، مهم‌ترین برنامه حرکت جدی به سمت مدرسه‌محوری و مرکزیت مدرسه است، اضافه کرد: مدرسه مهم‌ترین رکن تعلیم و تربیت و کانون اصلی آموزش و پرورش است و به عنوان کانون تربیتی محله باید با محیط بیرونی و محله خود تعامل داشته باشد.وی تصریح کرد: در این رابطه در سال تحصیلی گذشته برنامه‌هایی اجرا شد و امسال نیز تلاش داریم تا نقش مدرسه را بر اساس سند تحول بنیادین به جایگاه تصمیم‌سازی نزدیک کنیم.وزیر آموزش و پرورش عنوان کرد: برای تقویت اختیارات، سیاست کاهش تمرکز از حوزه اجرایی به مدارس را در پیش گرفته‌ایم تا واحدهای اجرایی در امور مدارس کمتر دخالت کنند و مدیران و معلمان مدارس بتوانند ابتکار عمل بیشتری داشته باشند.وی اضافه کرد: در این رابطه برای اولین بار، برنامه ویژه مدارس به سراسر کشور ابلاغ شده تا مدارس 2 ساعت از برنامه درسی رسمی هفتگی خود را در اختیار مدیران و معلمان مدارس قرار دهند.به گفته بطحایی، مسیر دوم و رویکردی که به موازات مسیر اول و با اهمیت بالاتر نسبت به تحول در روش و مدیریت آموزش و پرورش دنبال می شود تحول در محتوا و متن برنامه های درسی است که در این میان مهم‌ترین برنامه گسترش مهارت‌آموزی در مدارس محسوب می‌شود.وزیر آموزش و پرورش با تاکید بر اینکه دانش‌آموزان باید مهارت‌هایی که بر اساس الگوی زندگی ایرانی - اسلامی طراحی شده و به اجرا درمی‌آید را فرا بگیرند، کسب باین مهارت‌ها را به ویژه در حوزه‌های فردی و اجتماعی ضروری دانست .وی ادامه داد: دانش‌آموزان باید بتوانند سبک زندگی ایرانی - اسلامی و مهارت‌هایی همچون دشمن‌ستیزی و همکاری برای تعالی جامعه را در مدرسه و در قالب برنامه‌های آموزشی و پرورشی تمرین کنند به همین خاطر گسترش برنامه‌های پرورشی از اولویت‌های تحول در برنامه‎های درسی است.به گفته بطحایی، مدرسه خانه دوم دانش‌آموزان و محلی برای تمرین زندگی است از این رو شرط اول برای چنین جایگاهی آن است که دانش‌آموزان با شوق به خانه دوم خود بیایند و در کنار همسالان خود احساس نشاط داشته باشند به همین خاطر باید مواردی که مانع این امر می‌شود را حذف کرده و یا کاهش دهیم.وزیر آموزش و پرورش با بیان اینکه هر عاملی که باعث اضطراب و فشار روانی بر دانش‌آموزان می‌شود باید به تدریج کاهش یافته و حذف شود، اظهار داشت: بخشی از این مشکلات ناشی از فضای فیزیکی و بخش دیگر ناشی از برنامه‌های درسی آموزشی و پرورشی در مدرسه است.بطحایی اضافه کرد: برنامه‌هایی که به صورت غیر رسمی با عناوینی چون آمادگی برای آزمون، کتاب‌های کمک آموزشی و کمک درسی و امثال این مفاهیم به بچه‌ها تحمیل می‌شود باعث خواهد شد تا فضای روانی و آرامشی که شرط اصلی برای یادگیری است در مدارس کم‌رنگ شود.وی ادامه داد: برای کاهش اضطراب و استرس در مدارس اعلام شده است که استفاده از کتاب‌های کمک آموزشی بی ثمر و کلاس‌های آمادگی و آزمون هوش در دوره ابتدایی ممنوع است و مجدانه بر این امر نظارت می‌کنیم.* لایحه رتبه‌بندی فرهنگیان به زودی تقدیم مجلس می‌شودوزیر آموزش و پرورش در ادامه نیروی انسانی را اصلی‌ترین عامل در هر گونه تحول عنوان کرد و گفت: شایستگی نیروی انسانی و علاقه و انگیزه افراد شرط اصلی موفقیت در هر تحولی است به همین خاطر مهم‌ترین برنامه که در راستای تکلیف قانونی برنامه ششم دنبال می‌شود طرح رتبه‌بندی معلمان است تا همسو با ارتقای شایستگی‌های نیروی انسانی، نظام پرداخت‌ها و انگیزش فرهنگیان ارتقا یابد.بطحایی یادآور شد: لایحه پیشنهادی رتبه‌بندی فرهنگیان در کارگروهی در هیات دولت به تصویب رسیده و در آینده نزدیک برای تصویب به مجلس شورای اسلامی ارائه می‌شود.وی بهسازی، نوسازی و استاندارد کردن سیستم گرمایشی و سرمایشی مدارس را از دیگر وظایف این وزارتخانه برشمرد و افزود: تلاش داریم هر سال به فضاهای آموزشی موجود اضافه کنیم و در همین رابطه مهرماه امسال با همت خیرین مدرسه‌ساز که همواره در کنار دولت و آموزش و پرورش بوده‌اند، 8 هزار کلاس درس جدید به بهره‌برداری رسید. وزیر آموزش و پرورش بیان داشت: با وجود همه محدودیت‌ها و فشارهای اقتصادی که دشمنان به کشور و ملت ما تحمیل کردند این آمار در مقایسه با مدت مشابه سال گذشته 60 درصد پیشرفت داشته است.وی با اشاره به اینکه حدود 13 میلیون و 500 هزار دانش آموز مهرماه امسال در 600 هزار کلاس درس در سراسر کشور فصل جدیدی را برای ساختن آینده روشن در نظام جمهوری اسلامی ایران آغاز کردند، سال تحصیلی جدید را به معلمان، مدیران، همکاران، دانش آموزان و خانواده ها تبریک گفت و از حضور استانداران، فرمانداران، ائمه جمعه و جماعات و نیروها و مقامات محلی در مراسم آغازین سال تحصیلی  سپاسگزاری کرد.وزیر آموزش و پرورش از خانواده‌ها خواست تا بیش از پیش به مدارس فرزندان خود یاری برسانند و برای ارتقای کیفیت تعلیم و تربیت خادمان خود را در این وزارتخانه کمک کنند و گفت: از نهادهای دولتی و غیردولتی نیز درخواست داریم مدارس را بیشتر مورد حمایت قرار دهند تا با همت عالی همگان بتوانیم به اهداف بلند سند تحول بنیادین دست یابیم.علمی**1883** 1055            "}