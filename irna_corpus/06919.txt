{"onTitr":"","titr":" اسکان اضطراری 260 نفر آسیب دیده از بارندگیها در مازندران","describe":" ساری - ایرنا - معاون امداد و نجات جمعیت هلال احمر استان مازندران گفت: با توجه به بارندگی شدید، برای حفظ جان مردم  و جلوگیری از حوادث احتمالی 260 نفر از ساکنان حریم رودخانه های استان به محل های امن منتقل و اسکان اضطراری شدند.", "text":"بارش شدید باران به همراه رعد و برق که از روز گذشته در مازندران آغاز شد و همچنان نیز ادامه دارد باعث آبگرفتگی منازل و خیابان های مناطق مختلف این استان شده است.  این بارندگی ها بیشترین تبعاتش را برای خانوارهای ساکن در حاشیه رودخانه های مازندران ایجاد کرد و آنان را مجبور به ترک منازلشان کرد. غلامعلی فخاری روز شنبه در گفت و گو با خبرنگار ایرنا افزود: این خانوارها که ساکن حاشیه رودخانه های شهرهای رامسر، نوشهر و تنکابن بودند، به مکان های دیگر از جمله مساجد و تکایا منتقل شدند. وی ادامه داد: امدادگران هلال احمر مازندران علاوه بر اسکان اضطراری این تعداد افراد، امدادرسانی به 290 خانوار به تعداد یکهزار و 350 نفر گرفتار در باران و آبگرفتگی را انجام دادند. به گفته معاون امداد و نجات مازندران با توجه به تداوم بارندگی ها، پیش بینی می شود تعداد اسکان اضطراری و همچنین امدادرسانی به افراد بیشتر شود. وی از پای کار شدن 380 امدادگر مازندران برای کمک به حادثه دیدگان باران شدید اخیر در استان خبر داد و گفت: این افراد در قالب 73 تیم با حضور در مناطق مختلف در حال کمک و خدمات رسانی به مردم هستند. فخاری بیشترین فعالیت امدادی هلال احمر در این حادثه طبیعی را مناطق غربی استان مازندران ذکر کرد. مدیرکل مدیریت بحران استانداری مازندران پیشتر در مصاحبه ای با خبرنگار ایرنا به وجود401 واحد خانه در حریم رودخانه های این استان اشاره کرد و گفت: وجود این خانه ها در حاشیه رودخانه ها همواره به عنوان کانون مستعد برای بروز حوادث ناشی از سیلاب و طغیان رودها به شمار می روند.حدود 120 رشته رودخانه در مازندران جریان دارد که برخی از آنها به اظهار نظر کارشناسان این حوزه به عنوان 'رودخانه های وحشی ' از آنها یاد می شود.500 کیلومتر از مسیر رودخانه های مازندران از درون شهرها و روستاها است که به علت سالها بی توجهی در خصوص رعایت حریم رودخانه ها، ساخت و سازهای زیادی در مسیر این رودخانه ها صورت گرفت. بارش باران شدید در مازندران از روز گذشته ابتدا از مناطق غربی این استان آغاز شد و همچنان ادامه دارد. هواشناسی و مدیریت بحران استان مازندران، بارش های اخیر را از نظر شدت بارندگی و مدت بارش در مدت حدود 2 دهه اخیر بی سابقه ذکر کردند. 2096/1899            "}