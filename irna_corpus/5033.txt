{"onTitr":"","titr":" ارسال جوابیه از سوی ادارات به کانالهای تلگرامی غیر قانونی است","describe":" ایلام - ایرنا - معاون فرهنگی و رسانه ای اداره کل فرهنگ و ارشاد اسلامی ایلام گفت: ارسال جوابیه از سوی ادارات دولتی و نهادهای عمومی غیر دولتی به کانال های تلگرامی ممنوع و غیر قانونی است.", "text":"یونس قیطانی روز دوشنبه در گفت و گو با خبرنگار ایرنا افزود: نرم افزار های پیام رسان گوشی های همراه و ... چون به عنوان رسانه رسمی از مرجع قانونی خاصی مجوز ندارند و ساز و کار صدور مجوز برای آنها به عنوان رسانه تعریف نشده ، ارسال جوابیه از سوی دستگاه های دولتی و نهادهای عمومی غیر دولتی به آنها ممنوع و خلاف قوانین و بخشنامه های ابلاغی است. وی ادامه داد: از طرفی پیام رسان هایی همچون تلگرام و موارد مشابه خارجی به صورت رسمی از سوی دولت و نظام جمهوری اسلامی فیلتر شده و ضرورت عدم فعالیت در آنها از سوی دولت به دستگاه های اجرایی ابلاغ و بنابراین صدور جوابیه از سوی دستگاه های دولتی و نهادهای عمومی غیردولتی به آنها ممنوع است. معاون ارشاد اسلامی ایلام اظهار کرد: تخلف در فضای این پیام رسان ها در حوزه جرایم رایانه ای و تخلف در نشر محتوای دیجیتال قرار می گیرد و برای بررسی آن مسیری غیر از آن چه دستگاه قضا برای رسانه های قانونی طی می کند، سپری می شود. به گفته قیطانی در این زمینه دادسرای فرهنگ و رسانه و یا هیات منصفه مطبوعات مطابق وظایف قانونی ایفای نقش نداشته و دخالت نمی کند. وی گفت: بر اساس ماده 23 قانون مطبوعات هرگاه در مطبوعات مطالبی مشتمل بر توهین یا افترا، یا خلاف واقع و یا انتقاد نسبت به شخص (‌اعم از حقیقی یا حقوقی) مشاهده شود،‌ ذینفع حق دارد پاسخ آن را در مدت یک ماه بصورت کتبی برای همان نشریه ارسال کند. وی بیان کرد: از طرفی نشریه مربوطه نیز موظف است توضیح و پاسخ را در یکی از 2 ‌شماره‌ای که پس از وصول پاسخ منتشر می‌شود، در همان صفحه و ستون که اصل مطلب منتشر شده است بصورت رایگان چاپ کرده و این مساله مشروط بر عدم تجاوز از برابر اصل مطلب بوده و متضمن توهین و افترا به کسی نباشد. قیطانی تاکید کرد: بنابراین جوابیه دادن برای رسانه هایی که مشمول قانون مطبوعات نمی باشند موضوعیت قانونی نداشته و ممنوع خواهد بود. به گفته قیطانی، هم اکنون تعداد 76 نشریه (روزنامه، هفته نامه، 2 هفته نامه، ماهنامه و 2 فصلنامه)، 30 پایگاه اطلاع رسانی اینترنتی، 18 دفتر نمایندگی خبرگزاری و 97 دفتر نمایندگی نشریات سراسری در استان فعال هستند. وی اضافه کرد: اکنون 300 کانال تلگرامی شناخته شده در حوزه خبر و اطلاع رسانی در این استان فعالیت دارند. 7171/6119            "}