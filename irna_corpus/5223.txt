{"onTitr":"","titr":" صادرات دانش بنیان نقطه عطف تاب آوری در برابر تحریم","describe":" کرج – ایرنا- دشمنان ایران اسلامی به خیالی واهی معتقد بودند که با اعمال تحریم ها ، اقتصاد این کشور فلج خواهد شد اما مقاومت، پویایی و درون زا بودن اقتصاد داخلی سبب گردید تا این ملت بتواند با تکیه بر دانش و توان داخلی در مقابل فشارهای اقتصادی ایستادگی کند.", "text":"به گزارش ایرنا، هدف اصلی تحریم‌ها محدود ساختن اقتصاد ایران با محدود‌سازی بخش صادرات است، که افزایش بنیه اقتصادی و برداشتن بندهای متعدد از پای اقتصاد همراه با اصلاحاتی در این زمینه راهکاری اساسی برای مقابله با تحریم ها به شمار می رود.بنابراین تقویت بنیه داخلی اقتصاد کشور با تکیه برظرفیت و توان بخش خصوصی می‌تواند مقدار قابل توجهی از مشکلات را مرتفع و موانع را برطرف کند.در این راه نقش علم و دانش در اقتصاد به دلیل ایجاد تخصص و بهبود بهره وری عوامل تولید داخلی رویکردی بود که در دولت ' تدبیر و امید' مورد توجه و به عنوان نیروی محرکه تولید و توسعه ی اقتصادی در اولویت قرار گرفت.استان البرز با 120 هزار دانشجو، 55 مرکز آموزش عالی، 2 هزار و 500 عضو هیات علمی، 25 مرکز پژوهشی ملی، یک پارک علم و فناوری و یک پارک تخصصی حوزه آی سی تی از ظرفیت های لازم برای تربیت و تکیه بر توان دانش بومی است. این قطب علم و فناوری کشور( البرز) با 120 شرکت دانش بنیان و فناور در رتبه پنجم کشوری به لحاظ میزان شرکت های دانش بنیان قرار دارد که با رویکرد اقتصاد مقاومتی بسیاری از این شرکت ها گام های موثر و قابل توجه ای برداشته اند.برخی از این شرکت ها در حوزه های تولید مکمل های غذایی، فرمولاسیون و داروهای گیاهی و گازوییل و فروش آنها به کشورهای همسایه زمینه تاب آوری هرچه بیشتر اقتصاد کشور را در برابر تحریم ها فراهم کرده اند.مدیر عامل شرکت پرسا تولید کننده مکمل غذایی و محصولات دارویی و بهداشتی دام ، طیور و آبزیان یکی از شرکت های فعال در حوزه صادرات گفت: تحریم ها نباید اثری بر تولید و صادرات داشته باشد و برای تحقق این مهم باید تکیه بر دانش بومی داشت.جمال نجفی افزود: در بسیاری از کشورهای پیشرفته، صادرات محور اصلی توسعه بوده و ضرورت حضور کالاهای ساخت یک کشور در بازار جهانی از مهمترین عوامل توسعه است.نجفی خاطرنشان کرد: این شرکت در سالجاری توانسته تولیدات خود را به کشورهایی همچون هند، ارمنستان، ترکیه، عراق ،آذربایجان و پاکستان صادر کند.وی ابراز امیدواری کرد با تکیه بر دانش بومی و توان داخلی همراه با صادرات به کشورهای دیگر بتوانیم زمینه توسعه ایران اسلامی را در داخل و سطح بین الملل هرچه بیشتر فراهم کنیم.مهرشاد منصوری مدیرعامل شرکت سام ارین اکسیر که در زمینه طراحی فرمولاسیون و تولید داروهای گیاهی فعالیت دارد نیز گفت: تولید یعنی رونق بخشیدن به پیشرفت کشور بنابراین باید هرچه بیشتر ظرفیت های تولیدی داخل را شناسایی کرد.وی ادامه داد: امروز ظرفیت های قابل توجهی در حوزه های تولید داخل است که تنها راهکار به حرکت درآوردن چرخ دنده های اقتصاد کشور شناسایی این ظرفیت ها است.منصوری گفت: این ظرفیت ها با تکیه بر دانش داخلی توانسته زمینه حضور در بازار جهانی را پیدا کند که هرچه بیشتر باید این مسیر را توسعه داد.وی اضافه کرد: امسال موفق شده ایم با کشورهای عمان و قطر درباره فروش محصولات مذاکراتی انجام دهیم.مدیرعامل شرکت نور صنعت فردوس یکی دیگر از شرکت های دانش بنیان پارک علم و فناوری البرز اظهار داشت: این شرکت در زمینه تجهیزات آزمایشگاهی کشاورزی،‌ عمران و زیستی فعالیت دارد.مسعود قرائینی افزود: این شرکت توانسته با تکیه بر دانش بومی و فعالیت در حوزه های دانش بنیان 300 میلیون صادرات را داشته باشد.وی ادامه داد: صادرات شرکت نور صنعت فردوس با ارز حدود 40 هزار ریال اغلب به کشورهای آذربایجان و افغانستان بوده که در ابتدای سال حدود 70 هزار دلار ارز آوری داشته است.وی یاد آورشد: با توجه به اولویت نظام و دولت جمهوری اسلامی ایران برای شتاد بخشی اهداف اقتصاد برونگرا و دانش بنیان، حمایت از توسعه شرکتهای صادرات محور نیز باید در اولویت قرارگیرد.رئیس پارک علم و فناوری البرز به شعار سال 97 اشاره و تاکید کرد: شعار  حمایت از کالای ایرانی رویکرد و نگاه ما به سمت بازارهای صاراتی است.عطاء الله ربانی افزود: اکنون بحث تولید و اشتغال از مهمترین موضوع و دغدغه های کشور است که در زمینه اشتغال جوانان فارغ التحصیل دانشگاهی باید اقدامات جدی صورت گیرد.وی یادآورشد: بنابراین توجه به تولید و حمایت از کالای ایرانی  یک اولویت است و این موضوع را در سیاست های کلان پارک علم و فناوری و در تعامل با شرکت ها و بخش های مختلف دولتی و خصوصی دنبال می کنیم.رئیس پارک علم و فناوری البرز افزود: پارک علم و فناوری البرز می تواند به بسیاری از نیازهای داخلی کشور در زمینه تولید ( تجهیزات پزشکی)، دارویی و بهداشتی، صنعتی، کشاورزی پاسخگو باشد به شرط آنکه به راحتی بازار داخلی را در اختیار کالاهای خارجی قرار ندهیم و برای اشتغال جوانان و فارغ التحصیلان خود برنامه داشته باشیم.8029/6993            "}