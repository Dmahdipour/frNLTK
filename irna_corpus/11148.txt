{"onTitr":" معاون ستاد بازسازی عتبات عالیات:    ","titr":" چهار هزار ایرانی در بازسازی حرم امامان(ع) حضور دارند","describe":" سمنان- ایرنا- معاون جذب و مشارکت های مردمی ستاد بازسازی عتبات عالیات گفت: چهار هزار ایرانی برای بازسازی حرم امامان معصوم(ع) و خدمات رسانی به زائران، در کشور عراق حضور و فعالیت دارند.", "text":"به گزارش ایرنا، یوسف افضلی روز سه شنبه در همایش نشان محبت با محوریت خیرین حرم ساز در حسینیه شهدای گمنام سپاه قائم(عج) استان سمنان افزود:80 درصد نذرهایی که مردم ایران در عراق انجام می دهند به کشور باز می گردد.وی ادامه داد: این نذورات برای تهیه و تامین مصالح و تامین حقوق کارکنان بخش های مختلف مشارکت کننده در بازسازی حرم امامان معصوم(ع) برنامه ریزی می شود. وی خاطرنشان کرد: تمامی نذرهای مردم که از روش های مختلف به دست ستاد بازسازی عتبات عالیات کشور می رسد در بازسازی صحن و حرم امام معصوم(ع) در کربلا، نجف، سامرا و کاظمین هزینه می شود. معاون جذب و مشارکت های مردمی ستاد بازسازی عتبات عالیات ادامه داد: بیشتر نذرهایی که برای بازسازی عتبات عالیات در کشور عراق انجام می شود از سوی اقشار محروم و فقیر کشور است. وی ادامه داد: با کمک خیّرین استان کرمان گنبد جدید حرم امام حسین(ع) درحال ساخت است که با اتمام این طرح برای نصب آن در کمترین زمان ممکن اقدام می شود. معاون جذب و مشارکت های مردمی ستاد بازسازی عتبات عالیات تصریح کرد: اهدای کمک های خداپسندانه برای بازسازی و نوسازی صحن و حرم امامان معصوم(ع) فرصت بسیار ارزشمندی است که همیشگی نیست و مشارکت در این طرح مهم را به آحاد جامعه پیشنهاد می کنیم.در این آیین آیت الله سید محمد شاهچراغی نماینده ولی فقیه در استان سمنان، سردار حسن حسن زاده فرمانده سپاه قائم(عج)، سعید ناجی معاون سیاسی، امنیتی و اجتماعی استانداری، سردار روح الامین قاسمی فرمانده انتظامی استان و جمعی از خیرین حرم ساز استان سمنان  حضور داشتند.در این آیین سپاه استان سمنان هشت میلیارد ریال برای بازسازی حرم امامان معصوم(ع) در کشور عراق اهدا کرد.به گزارش ایرنا، ستاد بازسازی عتبات عالیات در استان سمنان در سال 1383 تشکیل شد. 7339/6103            "}