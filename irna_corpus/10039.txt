{"onTitr":" معاون سازمان قضایی نیروهای مسلح:    ","titr":" فساد نباید در دستگاه قضایی رخنه کند","describe":" زاهدان - ایرنا - معاون قضایی و حقوقی سازمان قضایی نیروهای مسلح گفت: فساد نباید در دستگاه قضایی رخنه کند زیرا فساد همچون موریانه پایه های مجموعه را خورده و باعث ریزش آن می شود.", "text":"به گزارش ایرنا محمود صفری روز چهارشنبه در مراسم تکریم و معارفه دادستان نظامی سیستان و بلوچستان اظهار داشت: نباید اجازه دهیم در محیط کار ما فساد ایجاد شود زیرا فساد موجب متزلزل شدن پایه های هر مجموعه ای می شود. وی بیان کرد: یک قاضی نباید طمع کار باشد و باید پرونده‌ها را به خوبی بررسی کند زیرا رسیدگی دقیق به پرونده ها نتایج بسیار خوبی به دنبال دارد. معاون قضایی و حقوقی سازمان قضایی نیروهای مسلح گفت: مدیران دستگاههای قضایی و فرماندهان نظامی نباید اجازه دهند تا فساد در مجموعه آنان رخنه کند و با دقت نظر کامل این مساله را دنبال کنند. وی بیان کرد: مسئولان دستگاههای قضایی اجازه تعدی به حقوق مردم را نداده و با صلابت با افراد خاطی برخورد کنند. صفری اظهار داشت: مدیر و فرمانده باید بیشتر از همه تحمل و صبر داشته باشد و زیر بار مشکلات و سختی ها متزلزل نشود تا دستگاه زیر مجموعه او از صلابت و اقتدار کافی برخوردار باشد. وی تاکید کرد: چنانچه بر دستگاهها نظارت و کنترل کافی انجام نشود خود آن دستگاه دچار تزلزل شده و کارایی خودش را از دست می دهد. معاون قضایی و حقوقی سازمان قضایی نیروهای مسلح گفت: دستگاه قضایی و نیروهای مسلح با کسانی که امنیت مردم و کشور را به مخاطره می اندازند برخورد جدی می کنند. وی با اشاره به نقشه شوم دشمنان در نا امید کردن مردم از نظام و انقلاب اسلامی تاکید کرد: مسئولان دستگاه قضایی، نیروهای مسلح و سایر مدیران جمهوری اسلامی ایران باید طوری با مردم رفتار و برخورد کنند که خود موجب رنجش آنان نشوند. صفری اظهار داشت: ما ملتی هستیم که با اتکا به خداوند متعال و خون های پاکی که برای انقلاب ریخته شده روی پای خودمان ایستاده‌ ایم و دشمن این را نمی پسندد. وی ادامه داد: دشمنان از همان روز اول شکل گیری انقلاب اسلامی با ملت ایران به دشمنی برخواستند زیرا منافع شان به خطر افتاده بود. معاون قضایی و حقوقی سازمان قضایی نیروهای مسلح گفت: استکبار جهانی به این دلیل که «ایران اسلامی می خواست کشوری مستقل باشد» از هر طریقی که می توانستند درصدد ضربه زدن به خواست و اراده مردم بر آمدند. وی تصریح کرد: دشمنان ایران اسلامی در صدد این هستند تا از هر طریقی که می توانند اعتماد مردم به نظام را کاهش داده تا بلکه به اهداف شوم خود برسند. صفری اظهار داشت: مهمترین وظیفه ما اعتماد سازی و اعتماد بخشی به مردم با نوع رفتار و عملکرد خودمان است. به گزارش ایرنا مراسم تکریم و معارفه دادستان نظامی سیستان و بلوچستان امروز /چهارشنبه/ با حضور محمود صفری معاون قضایی و حقوقی سازمان قضایی نیروهای مسلح، حجت الاسلام ابراهیم حمیدی رئیس کل دادگستری، مرتضی تمیزی رئیس سازمان قضایی نیروهای مسلح استان، سردار امان الله گشتاسبی فرمانده سپاه سلمان، سردار محمد قنبری فرمانده انتظامی و شماری از مسئولان نظامی و انتظامی استان در محل ستاد فرماندهی انتظامی برگزار شد. در این مراسم محمد رضا حیدری افشاری معاون دادستان نظامی کرمان به عنوان دادستان نظامی سیستان و بلوچستان معرفی و از خدمات محمد میرشکاری دادستان سابق نظامی این استان تقدیر شد. محمد میرشکاری از سال 93 تا کنون به عنوان دادستان نظامی سیستان و بلوچستان مشغول بکار بود و هم اینک به افتخار بازنشستگی نائل آمد. 3213**6081            "}