{"onTitr":"","titr":" 85 هزار عنوان کتاب در نمایشگاه کردستان عرضه می شود","describe":" سنندج - ایرنا - مدیرکل فرهنگ وارشاد اسلامی کردستان از عرضه 85 هزار عنوان کتاب در هشتمین نمایشگاه بین المللی کتاب در این استان خبر داد و گفت: این دوره نمایشگاه 18 تا 23 مهر برگزار می شود.", "text":"به گزارش خبرنگار ایرنا، جلال قلعه شاخانی روز دوشنبه در نشست خبری اظهار داشت: هشتمین دوره نمایشگاه کتاب به فاصله 6 ماه از هفتمین دوره آن به دلیل استقبال پرشور مردم برگزار خواهد شد.وی با اشاره به اینکه کتاب های این نمایشگاه با تخفیف 30 درصدی به مردم عرضه می شود، افزود: در مجموع 85 هزار عنوان کتاب از ناشران داخلی و خارجی در نمایشگاه عرضه می شود.مدیرکل فرهنگ و ارشاد اسلامی کردستان یادآور شد: از تعداد کتاب های عرضه شده، 11 هزار و 200 عنوان کتاب مربوط به ناشران 15 کشور به اضافه اقلیم کردستان عراق است.وی اضافه کرد: چون فضای فیزیکی متفاوتی نسبت به دوره های گذشته برای برپایی نمایشگاه در استان نداریم امسال هم در محل دائمی نمایشگاه های بین المللی سنندج این نمایشگاه دایر می شود.قلعه شاخانی گفت: امیدواریم در سنوات آینده با تدابیری که مسئولان ارشد استان می اندیشیدند شاهد بهره برداری از محل نمایشگاه بین المللی پیش بینی شده در مرکز استان برای اینگونه نمایشگاه ها باشیم.مدیر کل فرهنگ و ارشاد اسلامی کردستان افزود: براساس نیاز سنجی که در دوره هفتم انجام شد کتاب های حوزه دانشگاهی، کُردی، دینی و مذهبی بیشترین فروش را داشتند که امسال در نمایشگاه این حوزه ها تقویت شده اند.معاون فرهنگی اداره کل فرهنگ و ارشاد اسلامی کردستان هم در این نشست از برپایی 230 غرفه در این دوره از نمایشگاه خبر داد و اظهار داشت: علاوه بر ناشران داخلی و خارجی، 17 کتابفروش استان هم در این نمایشگاه حضور دارند.عبید رستمی اضافه کرد: این کتابفروش ها تا 15 روز بعد از اختتامیه نمایشگاه هم کتاب به افرادی که بُن خرید کتاب از نمایشگاه تهیه کرده باشند، کتاب عرضه خواهند کرد.وی افزود: در افتتاحیه این دوره از نمایشگاه علاوه بر مسئولانی از وزارت فرهنگ و ارشاد اسلامی و مسئولان ارشد استان، هشت نفر از مقامات عالی رتبه وزارت روشن بیری اقلیم کردستان عراق هم حضور پیدا می کنند.معاون فرهنگی اداره کل فرهنگ و ارشاد اسلامی کردستان یادآور شد: در این مراسم که 18 مهر ماه برگزار می شود از 12 فعال حوزه کتاب، چاپ و نشر استان تجلیل به عمل می آید.وی با بیان اینکه اطلاع رسانی برپایی این نمایشگاه از هفتم مهر ماه آغاز شده است، گفت: علاوه بر توزیع پوستر و نصب بنر و بیلبورد، ایستگاه هایی هم در میدان های آزادی و قبای بهاران سنندج ایجاد شده است.رستمی افزود: در این ایستگاه ها ماکت هایی از کتاب و نمایشگاه قرار داده شده و در آن علاوه بر تبلیغ برگزاری هشتمین دوره نمایشگاه کتاب استان، ثبت نام در کتابخانه های عمومی هم انجام می شود.معاون فرهنگی اداره کل فرهنگ و ارشاد اسلامی کردستان یکی از برنامه های این نمایشگاه را رونمایی از هفت عنوان کتاب اعلام کرد و یادآور شد: 6 نشست تخصصی هم از دیگر برنامه های جانبی این نمایشگاه است.هشتمین دوره نمایشگاه بین المللی کتاب کردستان 18 تا 23 مهر ماه جاری در محل دائمی نمایشگاه های بین المللی استان در سنندج با حضور ناشرانی از داخل و خارج از کشور برپا می شود.7348/9102            "}