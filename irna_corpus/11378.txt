{"onTitr":"","titr":" معاون اول رییس جمهوری: کانون توسعه کشور آموزش و پرورش است","describe":" اهواز-ایرنا- معاون اول رییس جمهوری گفت: کانون توسعه کشور ایران تعلیم و تربیت و آموزش و پرورش است به همین منظور باید به فکر توسعه و پیشرفت این حوزه باشیم.", "text":"به گزارش ایرنا اسحاق جهانگیری امروز سه شنبه در آیین افتتاح یک هزار و 700 مدرسه در کشور و افتتاح 576 کلاس درس در خوزستان که به صورت ویدئو کنفرانس در سرسرای استانداری خوزستان برگزار شد بیان کرد: امروز یک هزار و 700 مدرسه با اعتباری بالغ بر 14 هزار و 500 میلیارد ریال در کشور به بهره برداری رسیده است که خیران نقش مهمی در تاسیس این تعداد مدرسه داشته اند. وی گفت: آموزش و پرورش در توسعه و پیشرفت هر چه بیشتر آینده کشور تاثیر گذار هستند و امید است که خیران همواره همکاری و مشارکت خود را در این حوزه حفظ کنند. معاون اول رییس جمهوری در ادامه بیان کرد: اگر انسان به دنبال سرمایه گذاری است بهترین مکان و ضروری ترین بخش حوزه آموزش و پرورش است. وی ادامه داد: باید آموزش و پرورش خلاقی را داشته باشیم تا بتوانیم آینده کشور را تضمین کنیم. جهانگیری افزود: همه مردم و مسئولان با آموزش و پرورش به دلیل فراگیر بودنش درگیر هستند و هیچ فردی با این حوزه بیگانه نیست. معاون اول رییس جمهوری اظهار داشت: پارسال و امسال با وجود تمام محدودیت های دولت تلاش شده است که بودجه عمرانی آموزش و پرورش در حداکثر میزان پرداخت شود. وی با اشاره به اینکه کشور در شرایط خطیری است بیان کرد: اما این به این معنا نیست که در بن بست هستیم باید از ظرفیت ها و استعدادهایی که در کشور وجود دارد در این شرایط به درستی استفاده شود تا کمترین فشار را متحمل شویم. معاون اول رییس جمهوری ادامه داد: آمریکا فشارهای سیاسی ،رسانه ای و اقتصادی را به کشور تحمیل کرده است و در جلسه امسال سازمان ملل ، رییس جمهور آمریکا از تمامی ابزارها و با زبان بی ادبانه در خصوص ایران صحبت کرد و رییس جمهور ایران با پشتوانه تمدن و فرهنگ ایران ، منطق و استدلال کشور را به جهان نشان داد. جهانگیری ادامه داد: شرایط فعلی کشور دشوار است و مردم با سختی های زیادی روبرو هستند و بخشی از این سختی ها نتیجه تحریم های آمریکا است. وی گفت: در کشور ظرفیت ها و پتانسیل های زیادی در بخش های مختلف به ویژه در حوزه نیروی انسانی و طبیعی داریم که اگر فرهیختگان و ملت ایران برای استفاده هر چه بیشتر از این پتانسیل ها پای کار باشند با سربلندی می توان از این دوره سخت سربلند خارج شد. امروز سه شنبه همزمان با سراسر کشور 576 کلاس درس در قالب 161 مدرسه در خوزستان به صورت ویدئو کنفرانس با حضور معاون اول رییس جمهوری افتتاح شد. در مجموع یک هزار و 700 مدرسه و هشت هزار کلاس درس در کشور افتتاح شد. در خوزستان یک میلیون یکصد هزار دانش آموز در بیش از هشت هزار کلاس درس مشغول به تحصیل هستند. 7158/6064/6002            "}