{"onTitr":" سفیر پیشین لندن در تهران:    ","titr":" سیاست فشار حداکثری آمریکا علیه ایران جواب نمی‌دهد","describe":" لندن – ایرنا – سفیر پیشین لندن در تهران سیاست فشار حداکثری آمریکا را ناکارآمد خواند و گفت که بازگشت تحریم‌های واشنگتن  تاثیر چندانی روی اقتصاد ایران نخواهد گذاشت.", "text":"به گزارش بامداد چهارشنبه ایرنا، «نیکلاس هاپتون» سفیر پیشین انگلیس در ایران سه‌شنبه شب در میزگردی با محور اقتصاد ایران در دانشگاه سواز لندن ،افزود: ' معتقدم سیاست فشار حداکثری آمریکا نه مفید است و نه جواب می‌دهد. این در حالی است که انگلیس و شرکای اروپایی‌اش مسیری جداگانه‌ای را طی می‌کنند.' هاپتون بابیان اینکه 'اقتصاد ایران فقط در دست خود ایرانی‌هاست و آن‌ها تعیین می‌کنند که چه سرنوشتی خواهد داشت' ادامه داد: 'اقتصاد ایران به‌رغم همه فشارهای خارجی، سخت‌جان بوده و خواهد بود.' وی تحریم‌ها را بخشی از تاریخ اقتصاد ایران پس از پیروزی انقلاب برشمرد و گفت: از این منظر، برگشت تحریم‌های آمریکا آن‌قدرها تاثیرگذار نخواهد بود که بخواهد اقتصاد ایران را متوقف کند. کار را سخت خواهد کرد اما برتری بالقوه اقتصادی و استعدادها را نابود نخواهد کرد.' سفیر پیشین انگلیس در تهران به سردرگمی جاری در بازار نفت اشاره کرد و گفت: اکنون عربستان با رفتن به سمت ذخایر خود می‌خواهد (جای خالی) ایران را بگیرد. او از قول یکی از مقام هایی سعودی مدعی شد که ریاض می‌خواهد 'به ازای هر یک بشکه نفت ایران، دو بشکه نفت وارد بازار کند. حتی شنیده‌شده ولی تائید شده نیست که آمریکایی‌ها هم به دنبال دست‌وپا کردن ذخایری برای کاهش قیمت نفت هستند.' این دیپلمات انگلیسی همچنین توقف کامل صادرات نفت ایران توسط آمریکا را غیرممکن عنوان کرد و گفت:' فکر نمی‌کنم هیچ آدم واقع‌بینی در واشنگتن باور کند که صادرات نفت ایران به صفر خواهد رسید.' وی در مورد تحریم‌ها مدعی شد که مدت‌ها روی این موضوع در کشورهای مختلف کارکرده است و می‌داند که تحریم گاه می‌تواند نیروی مثبتی برای وادار کردن کشوری به سمت 'رویکردهای مثبت' باشد. وی ادامه دادکه این مساله در مورد ایران در مناقشه اتمی اتفاق افتاد، اقتصاد تحلیل رفت، ایران به‌زانو درنیامد ولی مردم خواستار تغییر شدند و به روحانی رای دادند. سفیر پیشین انگلیس به کنترل تورم به‌عنوان شعار مهم دولت روحانی اشاره و یادآورشد که برای خروج ایران از تنگنای اقتصادی، رفع تحریم‌ها لازم، اما کافی نبود. وی تاکید کرد که تحلیل دولتمردان انگلیس این است که تحریم به‌عنوان یک نیروی بازدارنده، به‌تنهایی جواب نمی‌دهد و مدعی شد که 'تحریم‌ها وقتی جواب می‌دهند که با همکاری توام شوند'. هاپتون به رفتار انگلیس در سال‌های  ماموریت خود در تهران اشاره کرد و توضیح داد:ما به‌طور نقادانه با ایران گفت و گو داشتیم. در حوزه‌هایی که معتقد بودیم ایران نقش سازنده‌ای ندارد با آن‌ها گفت و گوی انتقادآمیز می‌کردیم.وی یادآور شد که همچنان تعدادی از تحریم‌های اروپایی بر سر آنچه حمایت ایران از تروریسم می‌خواند پابرجا است.این دیپلمات انگلیسی مدعی شد که فشارهای آمریکا اگرچه اصلاحات در ایران را کند می‌کند اما نمی‌تواند آن را متوقف کند. وی به تصویب کنوانسیون مقابله با تاین مالی تروریسم در مجلس اشاره کرد و گفت: معتقدم همچنان می‌توان در ایران توقع اصلاحات داشت. چنانچه در موضوع کنوانسیون مقابله با تامین مالی تروریسم اتفاق افتاد و مجلس آن را تصویب کرد.  هاپتون ادامه دادکه تصویب کنوانسیون مقابله با تامین مالی تروریسم در مجلس، مایه دلگرمی است و کمک خواهد کرد که ایران همچنان بیرون 'لیست سیاه' باقی بماند.  وی مدعی شد که اکنون فقط کره شمالی در این فهرست قرار دارد و اگر ایران اصلاحات موردنظر را نپذیرد ممکن است دوباره به لیست برگردد و در آن صورت دیگر هیچ کشوری با تهران کار نخواهد کرد.این دیپلمات انگلیسی در مورد برنامه دولت روحانی گفت: 'معتقدم برنامه رئیس‌جمهوری ایران از بابت همکاری و همراهی با بازیگران بین‌المللی و جلب سرمایه و فعالیت بازرگانی خارجی خوب جواب داده است. اما این با سرعتی که یک فرد واقع‌گرا توقع داشت فاصله دارد ' سفیر پیشین انگلیس ازجمله دلایل کندی این پیشرفت را به کمبود امکانات بانکی و اعتماد نسبت داد و مدعی شد که ایجاد اعتماد مدت‌ها طول می‌کشد؛ 'تحریم‌ها تازه در سال 2016 برداشته شد و توقع بهره‌برداری از آن در این مدت کوتاه واقع‌بینانه نیست.' وی بااین‌حال تصریح کرد: ' به نظرم دولت روحانی در مسیر درستی قرار دارد.'وی برای نشان دادن چگونگی پیشرفت اصلاحات در ایران، به وضعیت روابط ایران و انگلیس در سال‌های گذشته به‌عنوان یک مثال اشاره کرد و گفت: 'ما سفارتمان را باز کردیم و هیات همکاری بازرگانی ایجاد کردیم و شاهد افزایش تجارت بین ایران و انگلیس از 200 میلیون به 500 میلیون دلار در مدت دو سال بودیم؛ با این حساب نشانه‌های روشنی از بهبود دیده می‌شود'. وی ایران را منبع استعدادهای انبوه بومی معرفی کرد و گفت: 'تصور من این است که ایران در درازمدت ازنظر اقتصادی بهتر خواهد بود. چون استعدادهای زیادی دارد.' هاپتون به داستانی که در هنگام معرفی اولین کابینه ترامپ بر سر زبان‌ها بود اشاره کرد که برخی می‌گفتند تعداد فارغ‌التحصیلان هاروارد در کابینه روحانی از فارغ‌التحصیلان هاروارد در کابینه ترامپ بیشتر است. او گفت: ' این مساله نشان می‌دهد که ایرانی‌ها خیلی تحصیل‌کرده هستند؛ زنان فعال هستند و بخشی از نیروی کار را تشکیل می‌دهند. 'سفیر پیشین انگلیس در تهران تصریح کرد اگر ایران از نیروهای کار و استعدادهای موجود در این کشور حداکثر استفاده را بکند، یک اقتصاد مهم و بزرگ جهانی خواهد بود. هاپتون بازهم تصویب کنوانسیون مقابله با تامین مالی تروریسم در مجلس را یک اتفاق خوب برشمرد و از پیام‌های مثبت از طرف اروپا و انگلیس سخن گفت. سفیر پیشین انگلیس همچنین به برنامه‌های اروپا برای حفظ برجام اشاره کرد و گفت:'ما حتی به خاطر منافع ملی تنگ‌نظرانه خودمان هم که باشد، معتقدیم برجام باید حفظ شود. هر کاری بتوانیم برای اینکه برجام را زنده نگه‌داریم خواهیم کرد.' هاپتون در دسامبر سال 2015 به‌عنوان کاردار انگلیس در تهران معرفی شد. یک سال بعد به دنبال ارتقا سطح روابط میان دو کشور به‌عنوان سفیر انگلیس کار خود را ادامه داد و  در ماه «می» گذشته ماموریتش در تهران پایان یافت .شبد**اروپام ** هـ ن **1010            "}