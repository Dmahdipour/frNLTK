{"onTitr":"","titr":" مردم آذربایجان غربی 540 میلیارد ریال به نیازمندان کمک کردند","describe":" ارومیه- ایرنا- مدیرکل کمیته امداد امام خمینی (ره) آذربایجان غربی گفت: مردم استان طی نیمه نخست امسال 540 میلیارد ریال به نیازمندان تحت پوشش این نهاد در قالب های مختلف کمک کردند.", "text":"عزیز سهندی روز سه شنبه در گفت و گو با خبرنگار ایرنا افزود: این رقم 36 درصد بیشتر از میزان مشارکت های مردمی استان طی نیمه نخست سال گذشته است.وی اضافه کرد: در نیمه نخست پارسال 400 میلیارد ریال کمک مردمی در استان جمع آوری شده بود که امسال 140 میلیارد ریال افزایش دارد.وی بیان کرد: این میزان افزایش با وجود مشکلات معیشتی و اقتصادی مردم رقمی قابل توجه است و در نیمه دوم امسال نیز امیدواریم این روند ادامه یابد.مدیرکل کمیته امداد امام خمینی (ره) آذربایجان غربی از هزینه 270 میلیارد ریالی این نهاد برای رفع نیازهای فوری مددجویان استان خبر داد و گفت: پرداخت وام های کارگشایی، کمک به نگهداری بیماران صعب العلاج مددجو و رفع نیازهای معیشتی از مهمترین هزینه های این نهاد به منظور رفع نیازهای فوری مددجویان بوده است.به گزارش ایرنا 144 هزار نفر تحت پوشش کمیته امداد امام خمینی (ره) آذربایجان غربی قرار دارد؛ کمیته امداد امام خمینی (ره) از اسفندماه سال 1357 فعالیت خود را با فرمان امام راحل برای رسیدگی به وضعیت محرومان و کمک به آنان از طریق دریافت کمک های مردمی آغاز کرد و 39 سال از فعالیت این نهاد می گذرد.در سال های نخست، وظیفه این نهاد تنها کمک مادی به مددجویان و متقاضیان بود ولی در سال های اخیر وظایف دیگری نیز به این نهاد محول شد که ارائه کمک های مشاوره ای بخشی از این وظایف است. 8137/3072            "}