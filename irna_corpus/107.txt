به گزارش ایرنا، شیوخ بزرگ عشایر استان دیوانیه عراق روز جمعه در گردهمایی خود بار دیگر تاکید کردند که کمک های ایران در نجات عراق از دست داعش را از یاد نخواهند برد.آنان همچنین از خدمات مستشاری ایران در جنگ با تروریست های تکفیری تشکر کردند. 'حمید مکارم' سرکنسول جمهوری اسلامی ایران در نجف اشرف نیز طی سخنانی در این مراسم عشایری ضمن تاکید بر اتحاد و برادری میان دو ملت مسلمان نسبت به توطئه اختلاف افکنی میان مردم ایران و عراق هشدار داد.درهمین حال، دهها تن از شیوخ عشایر مناطق جنوبی ایران و عراق همزمان با آغاز راهپیمایی زیارت میلیونی اربعین روز جمعه در بصره با شعار 'حب الحسین یوحدنا' (عشق امام حسین (ع) عامل وحدت ماست) نشستی صمیمی برگزار کردند. در این دیدار صمیمانه که به میزبانی شیوخ بصره برگزار شد 'احمد سیاهپوش' سرکنسول جمهوری اسلامی ایران دربصره نیز حضور داشت. برخی از شیوخ عشایر بصره در این نشست طی سخنانی با اشاره به تلاش برخی جریان ها برای اختلاف افکنی میان دو ملت ایران و عراق در ماههای اخیر، بر ضرورت هوشیاری و نیز عمق ریشه های مشترک تاریخی، فرهنگی، جغرافیایی و دینی تاکید کردند. آنها به زیارت میلیونی اربعین بعنوان یکی از نمادهای اتحاد مسلمان جهان و بویژه اتحاد و همدلی دو ملت ایران و عراق اشاره کرده و آمادگی کامل خود را برای خدمتگزاری و پذیرایی از زائران حسینی در ایام اربعین حسینی اعلام کردند. زیارت اربعین حسینی هر ساله با مشارکت میلیون ها زائر عراقی از نقاط مختلف این کشور به شکل پیاده روی دهها تا چند صد کیلومتری به سمت کربلای معلا و نیز با حضور ارادتمندان خاندان عصمت و طهارات و عاشقان حسینی از کشورهای مختلف اسلامی و غیر اسلامی برگزار می شود. سال گذشته از حدود 14 میلیون زائر اربعین حسینی در عراق، دو میلیون و 350 هزار نفر زائر ایرانی در این مراسم میلیونی شرکت داشتند. بیشترین حجم ورود زائران ایرانی به عراق به ترتیب از گذرگاه های مهران، چذابه، شلمچه و فرودگاه نجف انجام می شود. همچنین اتباع خارجی مقیم ایران نیز تنها از طریق گذرگاه شلمچه می توانند بشکل زمینی برای مراسم اربعین وارد خاک عراق شوند. زیارت میلیونی اربعین حسینی امسال براساس تقویم شمسی مصادف با هشتم آبان ماه 97 خواهد بود و راهپیمایان اربعینی از هم اکنون حرکت خود را از نقاط مختلف عراق و همچنین گذرگاه های مرزی ایران آغاز کرده اند تا در ایام اربعین خود را به کربلا برسانند. خاورم*4*380**
      
      