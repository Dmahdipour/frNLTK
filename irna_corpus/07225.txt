{"onTitr":"","titr":" نتیجه فضای غیر شفاف خبری از دست دادن مخاطب است","describe":" زنجان - ایرنا - سرپرست حوزه هنری انقلاب اسلامی استان زنجان گفت: نبود فضای شفاف خبری، شهروندان را به اخبار رسانه ها بی اعتماد و در چنین شرایطی مخاطبان تلاش می کنند اطلاعات را از مجاری دیگری به دست آورند و در نتیجه توجه ها به سمت رسانه های خارجی بیشتر می شود.", "text":"امیر نعمتی روز شنبه در سومین نمایشگاه مطبوعات و رسانه های استان زنجان با حضور در غرفه ایرنا به ضرورت نشاط، پویایی و تحرک در فضای رسانه ای استان تاکید کرد و افزود: رسانه های برای اثربخشی در جامعه باید از روزمرگی، تکرار و بی انگیزگی خارج شوند.وی ادامه داد: به نظر می رسد در شرایط کنونی در ارتباط خوب بین رسانه ها و مردم یک خلاء یی ایجاد شده که باید با تلاش فعالان رسانه ای ، این نقص برطرف شود.نعمتی بخشی از کاهش اقبال به رسانه ها را ناشی از گسترش فضای مجازی عنوان و اظهار داشت: امروز با توسعه فضای مجازی دسترسی به اطلاعات آسان شده است و مردم هم سعی می کنند راحت ترین روش را انتخاب کنند اما این موضوع چیزی از ارزش های رسانه های رسمی کم نمی کند.سرپرست حوزه هنری انقلاب اسلامی استان زنجان گفت: در زمان حاضر رسانه های استان مهجور واقع شده اند و در مقایسه با سایر بخش ها، خیلی مورد حمایت واقع نمی شوند. وی ادامه داد: با وجود اینکه فعالان عرصه رسانه استان زنجان جزو بهترین ها در منطقه هستند ولی در سال های اخیر روند نزولی رسانه ها در استان را شاهد هستیم که البته دلایل آن به کالبد شکافی مفصل نیاز دارد.سرپرست حوزه هنری انقلاب اسلامی استان زنجان تاکید کرد: نبود حمایت های موثر باعث شده است شماری از رسانه های استان به لحاظ کمی و کیفی با افت قابل توجهی مواجه شوند.به گزارش ایرنا، سومین نمایشگاه مطبوعات و رسانه های استان همزمان با نهمین نمایشگاه سراسری کتاب زنجان از 9 تا 14 مهر در محل نمایشگاه بین المللی کاسپین این شهر در حال برگزاری است.در زمان حاضر 69 نشریه و رسانه در استان زنجان مجوز فعالیت دارند.3088/8068            "}