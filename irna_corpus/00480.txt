{"onTitr":"","titr":" کرمانشاه شهری با حاشیه نشینی گسترده","describe":" هفته نامه «کرمانشاه امروز» در شماره 19 روز پنجشنبه 19 مهر 97 مطلبی را با عنوان «کرمانشاه شهری با حاشیه نشینی گسترده» به قلم وحید نیشابوری منتشر کرده است.", "text":"در این یادداشت آمده است : شهر کرمانشاه تا چند سال پیش منتهی به محدوده مرکزی فعلی می شد و حاشیه نشینی در آن معنایی نداشت، روستاهای اطراف شهر کرمانشاه بعنوان یک روستای نزدیک شهر از مزیت های بیشماری برخوردار بودند و با کمترین هزینه حمل و نقل، محصولات تولیدی را به شهر انتقال و این خود رونق اقتصادی هر چند اندک برای آنها بوجود آورده بود و سبب می شد تا دلیلی محکم برای ماندن در روستاهایشان داشته و از مهاجرت به شهر خودداری کنند.با آغاز جنگ تحمیلی پنج شهر و بیش از 400 روستای استان در نواحی مرزی خالی از سکنه شد و اغلب جمعیت این مناطق به مرکز استان مهاجرت کردند.همین موضوع ، در کنار موج گسترده مهاجرت به شهرها بعد از پایان جنگ، منجر به گسترش جغرافیای شهر کرمانشاه گردید و این خود دلیلی شد تا روستاهای اطراف کارکرد خود را از دست داده و کم کم به حاشیه های شهر تبدیل شوند.از سویی ایجاد شهرک های غیراصولی و فاقد استاندارهای شهری در اطراف شهر و نیز ساخت و سازهای بی رویه و غیراستاندارد و حتی غیرقانونی باعث شد که طی این مدت شهر کرمانشاه به یکی از شهرهای کشور که دارای حاشیه نشینی گسترده است، تبدیل شود. براساس آمار موجود بیش از یک سوم جمعیت شهر کرمانشاه در حاشیه های آن زندگی می کنند که متاسفانه از شرایط زندگی و رفاهی مناسبی هم برخودار نیستند.این رشد حاشیه نشینی منجر به رشد آسیب های اجتماعی نظیر بیکاری، طلاق، اعتیاد و خودکشی شده است ضمن اینکه به این موضوع باید مشکل آمار بالای بیکاری را نیز اضافه کرد.آمار بالای بیکاری ، مشکلات معیشتی و اقتصادی اغلب این جمعیت که بیشتر مهاجرین از روستاها می باشند، باعث شده که شرایط مناسبی در حاشیه های شهر وجود نداشته باشد.فقر اقتصادی گسترده و به دنبال آن فقر فرهنگی حاکم بر این نواحی می طلبد تا مسئولین به فکر چاره ای اساسی باشند، چرا که این پدیده در صورت تداوم می تواند معضلات پیچیده و متعدد اجتماعی و .. را بوجود آورد.سالها است که این موضوع در دستور کار مسئولین کشوری و استانی قرار دارد و جلسات و برنامه های متعددی در این راستا ارائه شده است اما متاسفانه تاکنون اقدامی کارساز که بتواند تغییری اساسی ایجاد کند ، انجام نشده است. بررسی ها نشان می دهد عمده ساکنین حاشیه های شهر کرمانشاه مهاجرین از روستاهای استان بوده که به دنبال کسب درآمدی بیشتر ، زندگی بهتر و فرار از کمبودها به شهر مهاجرت کرده و لاجرم به دلیل ضعف بنیه مالی در حاشیه ها ساکن شده اند.به همین دلیل ارتقا خدمات رفاهی ، آموزشی و بهداشتی در روستاهایی که بالقوه آمادگی مهاجرت را دارند، نیز می تواند خود عامل مهمی در کاهش مهاجرت به حاشیه های شهر باشد که کمبود آن یکی ازعوامل مهم مهاجرت به شهرها است.اجرای طرح های کارآفرینی ، احداث کارگاه های کوچک برای رفع بیکاری و افزایش سطح درآمد خانوارهای حاشیه نشین ، توسعه خدمات بهداشتی ، آموزشی و رفاهی، گسترش زیرساخت های شهری در این نواحی ، جلوگیری از گسترش حاشیه ها و نیز ارتقا بخشی در ابعاد مختلف با استفاده از راهکارهای مطالعاتی موجود با اعتبارات ویژه شاید بتواند اندکی از مشکلات حاشیه نشینی در کرمانشاه بکاهد و معضلات ناشی از آن را کاهش دهد.8066            "}