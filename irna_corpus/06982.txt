{"onTitr":"","titr":" بخش خصوصی قادر به توسعه کسب و کارهای فضا پایه در کشور است","describe":" اصفهان - ایرنا - کسب و کارهای فضا پایه از عرصه هایی  است که با توجه به ظرفیت بالای نیروی انسانی و علمی در کشور، فرصت جدیدی را برای واحدهای فناوری نوپا و شرکت های دانش بنیان متعلق به بخش خصوصی فراهم می کند .", "text":"به گزارش ایرنا، کسب و کارهای فضا پایه بر اساس فناوری فضایی در خدمت رفاه جامعه، مدیریت منابع و ارتقای بهره وری تعریف می شود. فناوری فضایی به مجموعه دانش‌ها و فناوری‌های مرتبط با بررسی فضای اطراف کره زمین گفته می‌شود؛ شناخت فضای پیرامون، موشک، ماهواره، اعزام انسان به فضا، شاتل، ایستگاه‌های فضایی  از شاخه‌های فناوری فضایی محسوب می ‌شود.با توجه به رشد روز افزون کاربرد دانش و صنایع فضایی در زندگی بشر، طرح های فضایی در چند دهه اخیر از انحصار برخی شرکت های بزرگ یا دولتی خارج شده و بخش خصوصی به طور جدی وارد آن شده است.در زمان حاضر طرح های فضایی توسط چند گروه انجام می شود که یکی از آنها شرکت های خصوصی بزرگ با سرمایه گذاری های کلان هستند که بیشتر در بحث سفرهای فضایی و گردشگری فضا فعالند.از طرفی با توجه به اینکه کاربرد فضا فقط به سفر خارج از زمین محدود نمی شود، یکی از حوزه های مهم و پرکاربرد این حوزه، مطالعه زمین از منظر ماهواره ها و سنجش از دور است که پردازش اطلاعات حاصل از آن بسیاری از نیازهای بشری را برطرف می کند.بیشتر مردم کاربرد ماهواره ها را در حد ارتباطات رادیویی و تلویزیونی، مخابراتی و مطالعات هواشناسی می دانند اما اطلاعات حاصل از سنجش از دور برای بسیاری دیگر از عرصه های کاربردی و نوپا، مثمر ثمر است.مطالعه پدیده هایی مانند کاهش منابع آب سطحی و تغییرات پوشش گیاهی مراتع از جمله این کاربردهای جدید است که به گفته مدیر مرکز آموزش نجوم ادیب اصفهان، زمینه جدیدی را برای گسترش کسب و کارهای فضا پایه فراهم کرده است.مهدی اسحاقی در گفت و گو با ایرنا با بیان اینکه مطالعه پدیده های زیست محیطی از جمله کاربردهای سنجش از دور است، افزود: بررسی کیفیت محصولات کشاورزی و پدیده ریزگردها و پیدا کردن راهکارهایی برای مقابله با آن نیز از جمله کاربردهای این عرصه است که می توان از طریق آن کسب و کارهای جدیدی ایجاد کرد.وی با اشاره به اینکه بسیاری از شرکت ها و دستگاه های اجرایی به چنین اطلاعاتی برای برنامه ریزی و پیشبرد برنامه های خود احتیاج دارند، گفت : هزینه راه اندازی چنین کسب و کارهایی چندان بالا نیست و بخش خصوصی به راحتی می تواند وارد این حوزه شود.این کارشناس اضافه کرد : واحدهای فناور و شرکت های دانش بنیان می توانند با استفاده از اطلاعات خام ماهواره ای به مطالعه و پردازش مسائل مختلف به ویژه منابع آبی، محیط زیست،  کشاورزی و جلوگیری از بحران های زیست محیطی بپردازند و آنها را در اختیار متقاضیان قرار دهند.به گفته وی بخش اعظمی از این اطلاعات به صورت رایگان در اختیار می گیرد و بخشی را می توان با پرداخت هزینه تامین کرد.وی افزود : دانشجویان و دانش آموختگان رشته های هوا - فضا، مهندسی نقشه برداری ماهواره ای، مکانیک، ژئو فیزیک، مهندسی رایانه و برق فرصت خوبی برای فعالیت در این زمینه دارند.اسحاقی با اشاره به دیگر زمینه های دانش فضایی برای راه اندازی کسب و کار ، گفت : در بخش ساخت تجهیزات ' فضا پایه' مانند ماهواره و 'هوا پایه' مانند پهپاد نیز زمینه های خوبی جهت راه اندازی کسب و کار دانش بنیان و تجاری سازی آنها در ایران وجود دارد.وی اضافه کرد : خانه نجوم ادیب اصفهان در همین راستا رویدادی را به مناسبت هفته جهانی فضا و با موضوع آشنایی با کسب و کارهای فضا پایه با هدف آشنایی دانشجویان، واحدهای فناور و شرکت های دانش بنیان با ظرفیت های حوزه فضایی برگزار می کند.اسحاقی با اشاره به اینکه این رویداد چهارشنبه 18 مهر در سالن اجتماعات کتابخانه مرکزی اصفهان برگزار می شود، یادآوری کرد که سازمان فضایی ایران و شهرک علمی و تحقیقاتی اصفهان نیز از راه اندازی چنین کسب و کارهایی حمایت می کنند.سازمان فضایی ایران و شهرک علمی و تحقیقاتی اصفهان اردیبهشت امسال با هدف حمایت از ایجاد کسب و کارهای نوین و توسعه کسب و کارهای فضا پایه، تفاهم نامه همکاری امضا کردند.این تفاهم نامه برای بومی کردن فناوری ‌های جدید، توانمند سازی بخش خصوصی، توسعه اقتصاد فضا پایه و خودکفایی در حوزه‌ فناوری فضایی و کاربردهای آن در کشور منعقد شده است.همکاری در ارائه تسهیلات لازم برای استقرار، توانمند سازی و جذب سرمایه برای توسعه کسب و کارهای فضا پایه و ارائه مشاوره کسب و کار به شرکت‌های عضو شبکه شرکت های فضا پایه از طریق مراکز رشد و پارک‌های علم و فناوری و دانشگاه‌ها از وظایف شهرک علمی و تحقیقاتی اصفهان در این تفاهم نامه است.همچنین براساس تفاهم‌ نامه مذکور، سازمان فضایی ایران زیرساخت‌های فنی مورد نیاز به منظور توسعه کسب و کارهای فضا پایه از جمله امکانات آزمایشگاهی و تقویت آرشیو ملی داده‌های فضایی را تامین خواهد کرد و ضمن برقراری تعاملات ملی با متولیان حوزه‌های کاربردی فناوری فضایی، زمینه اجرای طرح ‌های مشترک توسط شرکت‌های فضاپایه را فراهم می ‌کند.12 تا 18 مهر هر سال به هفته جهانی فضا (WSW) نامگذاری شده است که شعار این هفته در سال 2018 ' فضا جهان را متحد می کند ' است.3011 / 6022            "}