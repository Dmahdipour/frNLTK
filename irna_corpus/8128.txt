{"onTitr":"","titr":" بیست و دومین برنامه قزوین گردی برگزار شد","describe":" قزوین - ایرنا - بیست و دومین برنامه از سلسله برنامه های قزوین گردی روز جمعه با حضور دوستداران  میراث فرهنگی و طبیعت برگزار شد.", "text":"به گزارش ایرنا، این برنامه به بازدید از دروازه های تاریخی قزوین اختصاص داشت.شرکت کنندگان در این برنامه که به همت انجمن فرهنگی عالی قاپو و انجمن دوستداران دوچرخه  برگزار شد، با دوچرخه از بناهای تاریخی در طول مسیر دروازه درب کوشک تا دروازه تهران قدیم بازدید کردند.محمد علی حضرتی ها مدیرکل میراث فرهنگی، صنایع دستی و گردشگری قزوین نیز در این برنامه حضور داشت.وی در حاشیه این برنامه به خبرنگار ایرنا گفت: قزوین در گذشته و تا دوره قاجاریه صاحب 9 دروازه بوده که متاسفانه در گذر زمان بیشترشان از بین رفته و اکنون تنها 2 مورد از آن باقی مانده است.مدیرکل میراث فرهنگی، صنایع دستی و گردشگری قزوین گفت: دروازه راه کوشک یا درب کوشک یکی از کهن‌ترین دروازه‌های ایران به شمار می رود که به سوی الموت و شکارگاه‌های شمال قزوین باز می‌شده است.حضرتی ها خاطر نشان کرد: بنای دروازه راه کوشک دارای بیش از یک هزار سال قدمت است ولی شکل ظاهری آن به دوران قاجاری مربوط می شود. وی افزود: دروازه تهران قدیم دیگر دروازه تاریخی به جای مانده در قزوین است که قدمت آن به دوره قاجار می رسد و همان طور که از نامش پیداست نقطه پایان شهر به سمت تهران بوده است.برنامه های قزوین گردی به بازدید دوره ای و مناسبتی علاقه مندان به تاریخ، هنر و فرهنگ و طبیعت قزوین به جاذبه های تاریخی و طبیعی این شهر اختصاص دارد. 3013            "}