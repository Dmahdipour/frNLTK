{"onTitr":"","titr":" مدیریت منسجم و یکپارچه برای حل مشکلات صنایع ضروری است","describe":" قزوین – ایرنا - نماینده مردم قزوین، البرز و آبیک در مجلس شورای اسلامی گفت: اقدامات پراکنده دستگاه های اجرایی و نبود مدیریت منسجم و یکپارچه موجب افزایش مشکلات صنایع در استان شده است.", "text":"به گزارش ایرنا، سیده حمیده زرآبادی روز دوشنبه در بازدید از کارخانه لوازم خانگی پارس در شهر صنعتی البرز قزوین که با حضور محسن صالحی نیا معاون امور صنایع وزارت صنعت، معدن و تجارت و اعضای کمیسیون ویژه حمایت از تولید ملی مجلس شورای اسلامی برگزار شد، افزود: یکپارچه نبودن مدیریت و جزیی نگری دستگاه های اجرایی از تامین اجتماعی، مالیات، اداره کار و... موجب افزایش مشکلات صنایع شده است که باید با تعیین استراتژی و مدیریت واحد به فکر منافع ملی کشور باشیم.زرآبادی با بیان اینکه شاخص های پرداخت تسهیلات به واحدهای تولیدی کارشناسانه نیست افزود: به عنوان مثال یک واحد تولیدی موفق در دریافت تسهیلات همان مسیری را طی می کند که یک واحد تازه تاسیس در پیش دارد و در صورت اصلاح این روند بسیاری از مشکلات صنایع حل خواهد شد. وی با اشاره به مشکل واحدهای تولیدی برای تامین مواد اولیه از جمله فولاد و پتروشیمی اضافه کرد: در این زمینه با برگزاری جلسات متعددی در مجلس شورای اسلامی با حضور دولتمردان بخشی از مشکلات این بخش مرتفع شد که امیدواریم با ادامه این روند شاهد حل مشکلات بیشتری از واحدهای تولیدی باشیم.این نماینده ادامه داد: بخشی از مشکلات واحدهای تولیدی باید توسط مدیران این واحدها و زیرمجموعه آنها برطرف شود که در این زمینه می توان با تقویت ارتباط واحدهای صنعتی با واحدهای علمی و دانشگاهی برای خروج از بن بست ها اقدام کرد.وی افزود: برای حل برخی از مشکلات نیز باید دولت و مجلس شورای اسلامی سیاست های راهبردی مناسب را تعریف کنند که اگر در سیاست های کلان کشور لحاظ شوند بخشی از مشکلات واحدهای تولیدی و صنایع کشور حل خواهد شد.زرآبادی خاطر نشان کرد:  بی ثباتی قوانین و نوسانات قیمت فروش موجب شده است که خرید اعتباری اصناف در بازار دچار مشکل شود که باید با تعیین سیاست های کلان این ثبات را به بازار برگرداند.این نماینده با اشاره به وضعیت اقتصادی کشور افزود: باید در این شرایط از تمامی ظرفیت های واحدهای تولیدی بهره برداری کرد و تهدیدهای شرایط اقتصادی کنونی را به فرصت مبدل ساخت.زرآبادی گفت: امیدواریم با همکاری تمامی دستگاه ها و تغییر استراتژی های راهبردی در بخش تولید لوازم خانگی شاهد حضور صادرکنندگان موفق باشیم و واحدهای تولیدی قدیمی نیز بتوانند در بخش صادرات حضور فعال تری داشته باشند.استان قزوین سه هزار و 600 واحد تولیدی دارد.6101            "}