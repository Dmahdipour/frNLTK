{"onTitr":"","titr":" اقبال واقفان خراسان شمالی به امور قرآنی افزایش یافت","describe":" بجنورد- ایرنا- مدیرکل اوقاف و امور خیریه خراسان شمالی گفت: امور قرآنی بیشترین سهم را از نیات واقفان این استان در وقف های جدید امسال به خود اختصاص داده است.", "text":"حجت الاسلام عظیم آسوده یدکی روز دوشنبه در گفت و گو با خبرنگار ایرنا اظهار کرد: با تلاش معاونت فرهنگی این اداره کل و مبلغان در آگاهی بخشی به واقفان، نیات آنان به سوی وقف در حوزه های جدید کشیده شده است.وی افزود: هم اینک انجمن یاوران وقف در این اداره تشکیل شده که با تشریح نیاز روز جامعه و کمبودهای بخش های مختلف، مشاوره لازم را به واقفان می دهد.حجت الاسلام آسوده از وقف برای دانش آموزان نیازمند، ازدواج آسان جوانان، نیازمندان، آموزش و... به عنوان مهمترین نیازها و کمبودهای جامعه برای تخصیص دادن وقف های جدید یاد کرد.مدیرکل اوقاف و امور خیریه خراسان شمالی افزود: در گذشته بیشترین نیات واقفان برای اطعام و عزاداری امام حسین(ع) بود ولی هم اکنون جهت وقفها به سمت نیازهای روز تغییر کرده است.وی بیان کرد: از ابتدای امسال 26 وقف جدید به ارزش 25 میلیارد ریال در استان به ثبت رسیده است.وی افزود: شهرستان فاروج با 10 وقف، بیشترین وقف ها را داشته و شیروان با پنج وقف، اسفراین با چهار وقف، مانه و سملقان با سه وقف و بجنورد، گرمه و جاجرم هر کدام با 2 وقف در جایگاه های بعدی بوده اند.حجت الاسلام آسوده، بیشترین نیات وقف های جدید را مربوط به هزینه کرد برای حوزه های علمیه و امور قرآنی، توسعه فضای امام زادگان، تامین دارو و درمان، اطعام و عزاداری امام حسین (ع) اعلام کرد.وی بیان کرد: از مجموع وقف های امسال 2 آپارتمان به ارزش هفت میلیارد و 500 میلیون ریال در شیروان به نیت حوزه های علمیه و چهار باب مغازه به ارزش 8 میلیارد ریال در فاروج به نیت امور قرآنی عمده ترین وقف های صورت گرفته در استان بوده اند.استان خراسان شمالی دارای پنج هزار و 560 موقوفه و 11 هزار و 328 رقبه است.ط/5132            "}