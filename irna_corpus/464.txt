به گزارش ایرنا ، این کمک‌ها که توسط مردم مؤمن به موکب خدام الحسین (ع) ابرکوه اهدا شد، شامل مواد غذایی ، وسایل اسکان و وسایل سرمایه‌ای به ارزش 2 میلیارد و 200 میلیون ریال است که توسط جمعی از خادمان امام حسین (ع) جمع‌آوری و ارسال شد. مدیر اجرایی موکب خدام الحسین (ع) ابرکوه در حاشیه ارسال هدایای یادشده در گفت‌وگو با خبرنگار ایرنا با اشاره به اینکه خدمات‌دهی موکب از 28 مهر الی 13 آبان (10 تا 25 ماه صفر) در کربلا ادامه دارد، گفت: به زائران 10 روز قبل تا پنج روز بعد از مراسم اربعین خدمات‌رسانی می‌شود. ابراهیم فلاح زاده اظهار داشت: 65 خادم در سه نوبت‌کاری در موکب سازمان‌دهی و به زائران پیاده اربعین خدمت‌رسانی می‌کنند . وی افزود: روزانه 300 نفر مرد و 250 زن اسکان و هزار و 500 نفر با غذای گرم ، سه هزار نفر صبحانه ، یک‌تن آش نذری سومین امام شیعیان جهان ، پنج هزار دم‌نوش چای، شربت و در میان وعده همراه با میوه و شیرینی از زائران پذیرایی می‌شود. فلاح زاده ، با قدردانی از همراهی مسئولان و مشارکت خوب مردم منطقه در برپایی این موکب ادامه داد: موکب مستقل این شهرستان ، برای دومین سال متوالی در ایام اربعین در کربلا مستقر و به زائران خدمات‌رسانی می‌کند. مدیر اجرایی موکب خدام الحسین (ع) ابرکوه با قدردانی از مردم مؤمن به خاطر اهدا کمک ، همچنان از مردم خواست کمک‌های خود را به‌حساب بانک انصار :34213814133871 و شماره‌حساب 0108088787007- و شماره کارت 6037997362553183 بانک ملی ابرکوه به نام موکب خدّام الحسین واریز کنند. آدرس موکب خدام الحسین در شهر کربلا – شارع مرکزی (مکتب مرکزی) یا از باب قبله امام حسین (ع) به سمت میدان پرچم – بعد از پرچم سمت راست کوچه سوم انتهای کوچه ، منزل ابو غیاث خیکانی تلفن تماس07801278885 اعلام شد. شهرستان ابرکوه دارای چهار موکب است که در مسیرهای چذابه ، کربلا ، نجف و کاظمین در اربعین حسینی علاوه بر اسکان ،با غذای گرم از زائران پذیرای می‌کند. مرکز شهرستان 53 هزارنفری ابرکوه در 140 کیلومتری جنوب غربی شهر یزد قرار دارد. بیستم ماه صفر برابر هشتم آبان ماه 1397، چهلمین روز شهادت امام حسین (ع) و 72 نفر از یاران باوفای آن حضرت در روز عاشورا (دهم) محرم سال 61 هجری قمری است که نزد شیعیان به اربعین حسینی معروف شد. سال گذشته حدود 20 میلیون نفر از کشورهای مختلف جهان خصوصاً مسلمانان در گردهمایی بزرگ عاشقان خاندان عصمت و طهارت در عراق شرکت کرده بودند. استان یزد بر پایه سرشماری آبان سال 1395، یک‌میلیون و 138هزار نفر جمعیت دارد که 85 درصد در 21 شهر و بقیه در روستاها و آبادی‌ها و مناطق عشایری زندگی می‌کنند. 7540/ 2047/
      
      