{"onTitr":" فرمانده انتظامی یزد:    ","titr":" تلاشگران ورزش های همگانی همیاران امنیت اجتماعی هستند","describe":" یزد - ایرنا - فرمانده انتظامی استان یزد گفت: تلاشگران ورزش های همگانی، همیاران امنیت اجتماعی هستند و باید با همکاری هم برای تحقق اهداف پلیس در استان فعالیت کنیم.", "text":"به گزارش خبرنگار ایرنا، سرتیپ دوم محمدرضا میرحیدری روز پنجشنبه در دیدار رئیس و اعضای هیئت ورزش‌های همگانی استان با اشاره به نقش ورزش در سلامت جامعه افزود: لازمه امنیت ، سلامت اجتماعی است و موضوع یادشده این پیام مهم را در بر دارد که تا جامعه سالمی نداشته باشیم، وجود امنیت در جامعه بی‌فایده است. وی ادامه داد: کار مسئولان ورزش های همگانی بسیار ارزنده است، هم از نگاه دینی و هم از نگاه علمی، آنها همیاران سلامت جامعه هستند و در این راستا همه دستگاه‌ها باید به این نهاد کمک کنند و نیروی انتظامی به‌صورت تمام‌عیار از فعالیت‌ ورزش های همگانی به‌خصوص برای پوشش امنیتی، انتظامی و ترافیکی پشتیبانی می‌کند. فرمانده انتظامی استان در ادامه با اشاره به حضور مردم در همایش‌ ورزش های همگانی خاطرنشان کرد: مردم و جوانان در این همایش‌ها می‌توانند از این طریق مطالبات خود را به گوش پلیس برسانند و نیروی انتظامی می‌تواند مطالب به‌روز امنیتی را برای مردم بازگو کند. میرحیدری تصریح کرد: ما آمادگی داریم مطالب تخصصی پلیسی در همه زمینه‌ها مانند پلیس فتا، راهنمایی و رانندگی، آگاهی، مواد مخدر و غیره را با حضور کارشناسان در همایش‌های ورزشی به‌صورت خلاصه به مردم انتقال دهیم تا شاهد بزهکاری کمتری در اجتماع باشیم که به‌حق ورزش همگانی می‌تواند جلوی بسیاری از آسیب‌ها را بگیرد. این مسئول در ادامه به لزوم وجود آمادگی بدنی در نیروهای پلیس اشاره کرد و گفت: بعد از ایمان و تقوا، آمادگی جسمانی برای نیروی پلیس بسیار مهم و حیاتی است و این موضوع بسیار اهمیت دارد که هیئت ورزش‌های همگانی با همکاری نیروی انتظامی می‌تواند در این زمینه کمک کند. همچنین دبیر هیئت ورزش‌های همگانی استان یزد با تقدیر از همکاری نیروی انتظامی ادامه داد: ورزش همگانی به‌عنوان نهادی اجتماعی همواره سعی دارد با جذب مردم در فعالیت‌های ورزشی به‌سلامت جامعه کمک کند. امین سامعی ادامه داد: کمیته‌های 28 گانه ورزش همگانی با مخاطبان خود در سنین مختلف می‌تواند به‌عنوان بازویی برای کمک به امنیت اجتماعی باشد و برای کمک به پیشگیری از جرم در جامعه فعالیت کند که همکاری پلیس در این زمینه بسیار حائز اهمیت است. هفته نیروی انتظامی از 13 مهرماه آغازشده است. استان یزد با یک‌میلیون و 138 هزار نفر جمعیت 48 هیئت ورزشی و 65 هزار ورزشکار زیرپوشش بیمه دارد. 7536/ 2047/            "}