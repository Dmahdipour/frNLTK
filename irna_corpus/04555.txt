{"onTitr":" استاندار خراسان جنوبی:    ","titr":" روش های تربیتی و آموزشی نیازمند بازنگری است","describe":" بیرجند - ایرنا - استاندار خراسان جنوبی گفت: روش های تربیتی و آموزشی در کشور ما نیازمند بازنگری است که باید به آن پرداخته شود.", "text":"به گزارش ایرنا محمد مهدی مروج الشریعه روز دوشنبه در جمع اعضای کانون پرورش فکری کودکان و نوجوانان خراسان جنوبی به مناسبت 16 مهر روز جهانی کودک افزود: ایران با وجود مکتب اسلام و رهبری ولی فقیه از لحاظ معیارگذاری هیچ کمبودی ندارد.وی بر عملی شدن آموزش به کمک حل مسئله تاکید کرد و گفت: کودکان باید در سنین مختلف به وسیله تکنولوژی متفاوتی که در اختیار دارند با میل خودشان بازپروری فکری شوند. وی اظهار داشت: آموزش ها در این روش به صورت حل مسئله است و با پرورش فکری در دنیای واقعیت، ناهنجاری های اجتماعی کاهش می یابد. استاندار خراسان جنوبی تاکید کرد: ضابطه مندی در حوزه مسائل فرهنگی، تربیتی و اجتماعی باید به حد اعلا برسد و در کنار فراهم کردن امکانات، نگاه به سرمایه ها و جوشش استعدادها به سمت برنامه ریزی باشد. وی گفت: اگر کشور می خواهد سعادتمند شود باید همه برنامه ها معطوف به کانون های پرورش فکری باشد و موفقیت آموزش و پرورش و دانشگاه ها در گرو تقویت و توجه به این کانون ها است. مروج الشریعه یادآور شد: تمامی اقداماتی که در حوزه کانون های پرورش فکری انجام می شود بخشی از مسئله است و اگر جوانان و کودکان به کمک والدین و با مشارکت مردم صحنه گردان این مکان ها باشند، کشور خیزش بزرگی در جهت تربیت نسل آینده شروع می کند.وی با اشاره به هزینه های فراوان امور تربیتی اظهار داشت: کودکان و نوجوانان نباید یک ظرف خالی متصور شوند و هر کسی هرچه می خواهد در ظرف بریزد بدون اینکه از علاقه مندی این نسل باخبر باشد. استاندار خراسان جنوبی گفت: روش های حل مسائل اجتماعی و رفتارشناسی باید به کودکان و نوجوانان آموزش داده شود و پرورش نیروی انسانی خوداتکا به عنوان سرمایه اجتماعی و تحویل آن به جامعه مهم است. وی افزود: کشورهایی که در این بخش توسعه بیشتری پیدا کرده اند از همین نقطه با بقیه کشورها تفاوت دارند. مروج الشریعه با تاکید بر پرورش فکری و استعدادها قبل از ورود به آموزش های رسمی تصریح کرد: کودکان و نوجوانان در هر سن و سالی نیازمندی های خود را در مراکز پرورش فکری جستجو می کنند. وی گفت: مراکز آموزشی فقط آموزش های رسمی در چارچوب استاندارد را ارایه می کنند اما کانون های پرورش فکری می توانند استعدادهای بزرگی به عنوان آینده سازان کشور تحویل جامعه دهند. استاندار خراسان جنوبی افزود: اگرچه گام هایی برداشته شده تا استعدادهای موجود در کودکان و نوجوانان جوشش های درون خود را نشان دهد، ولی هنوز با شرایط استاندارد کشورهای موفق فاصله داریم.وی به نوجوانان و کودکان توصیه کرد: تلاش کنید و با فکر و اندیشه به خودشناسی برسید.استاندار خراسان جنوبی همزمان با 16 مهر روز جهانی کودک از کانون پرورش فکری کودکان و نوجوانان استان بازدید کرد.9893*3028            "}