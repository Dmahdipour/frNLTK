{"onTitr":"","titr":" 84 درصد چاه های کشاورزی خراسان جنوبی به کنتور هوشمند مجهز شد","describe":" بیرجند - ایرنا - مدیرعامل شرکت آب منطقه ای خراسان جنوبی گفت: از مجموع یکهزار و 992 حلقه چاه برقی در بخش کشاورزی استان، یکهزار و 679 حلقه چاه معادل 84 درصد به کنتور هوشمند مجهز شد.", "text":"حسین امامی روز پنجشنبه در گفت و گو با خبرنگار ایرنا اظهار داشت: یکی از برنامه های طرح تعادل بخشی و احیای منابع آب زیرزمینی، هوشمندسازی کنتورهای آب در استان است که از این طریق مقدار برداشت آب کنترل شده است. وی گفت: نصب کنتورهای هوشمند آب و برق بر روی چاه ها برای کنترل مقدار برداشت آب، پر کردن چاه های غیرمجاز و خرید چاه های کم بازده از جمله اقداماتی است که در طرح تعادل بخشی اجرا می شود. مدیرعامل شرکت آب منطقه ای خراسان جنوبی افزود: طرح تعادل بخشی و احیای منابع آب زیرزمینی از اواسط دهه 80 آغاز شد اما با توجه به اینکه در دهه 90 با بحران آب مواجه شدیم با رویکرد ویژه تری مورد توجه قرار گرفت. وی اظهار داشت: این طرح در قالب 15 پروژه تعریف شده که متولی 11 پروژه وزارت نیرو، سه پروژه وزارت جهاد کشاورزی و یک پروژه سازمان زمین شناسی است. امامی گفت: با اجرای طرح تعادل بخشی و احیای منابع آب زیرزمینی سالانه 140 میلیون متر مکعب آب در استان خراسان جنوبی صرفه جویی می شود. وی همچنین از پلمب 950 حلقه چاه غیرمجاز در خراسان جنوبی خبر داد و افزود: از سال 92 تاکنون بخش زیادی از چاه های غیرمجاز فاقد پروانه بهره برداری، پلمب شدند. مدیرعامل شرکت آب منطقه ای خراسان جنوبی یادآور شد: خشکسالی سبب شده بخش زیادی از چاه های آب در برخی مناطق استان حذف شود که با برنامه مدون تلاش می کنیم این چاه ها نیز تعیین تکلیف شود. وی گفت: چاه های غیرمجاز، برداشت زیاد و خیلی ویژه ای ندارند و بیشتر برداشت های غیرمجاز و اضافه برداشت در سه دهه گذشته توسط چاه های مجاز اضافه صورت گرفته که طی سال های اخیر تا حدودی این مشکل کنترل شده است. استان مرزی و کویری خراسان جنوبی سومین استان پهناور ایران به شمار می رود و از مناطق کم بارش کشور است. 7557*3028            "}