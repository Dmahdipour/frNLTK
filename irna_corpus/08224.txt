{"onTitr":"","titr":" برداشت پاییزه قیمت سیب زمینی خراسان شمالی را متعادل می کند","describe":" بجنورد- ایرنا- معاون بهبود تولیدات گیاهی سازمان جهاد کشاورزی خراسان شمالی گفت: با آغاز برداشت محصول پاییزه، قیمت سیب زمینی در بازار استان متعادل خواهد شد.", "text":"جواد تشکری روز جمعه در گفت و گو با خبرنگار ایرنا اظهار داشت: برداشت سیب زمینی پاییزه از 20 مهرماه آغاز می شود که با ورود سیب زمینی تولیدی استان به بازار، قیمت این محصول در بازار متعادل خواهد شد.وی افزود: قیمت سیب زمینی در بازار طی 3 ماهه گذشته نوسان شدیدی داشته به طوری که در مردادماه قیمت سیب زمینی بهاره تا 7 هزار ریال نیز کاهش یافت که این محصول از کیفیت مطلوبی هم برخوردار نبود.تشکری، قیمت بالای سیب زمینی در شرایط کنونی را ناشی از عدم ورود سیب زمینی پاییزه به بازار دانست و گفت: عدم حمل سیب زمینی به استان توسط کامیونداران از دیگر دلایل این افزایش قیمت بوده است.وی ظرفیت تولید سیب زمینی در استان را طی سال جاری 27 هزار تن اعلام و بیان کرد: از این میزان بین 7 تا 8 هزار تن مربوط به کشت بهاره است و مابقی در پاییز برداشت می شود.وی اظهار کرد: با توجه به تولید مازاد سیب زمینی در استان و کشور نباید مشکلی در این رابطه داشته باشیم و فقط باید منتظر برداشت پاییزه و ساماندهی سامانه حمل و نقل باشیم.معاون بهبود تولیدات گیاهی سازمان جهاد کشاورزی خراسان شمالی افزود: هم اکنون قیمت سیب زمینی در بازار استان از حدود 28 هزار ریال تا 60 هزار ریال متغیر است.سال زراعی گذشته حدود 31 هزار و 500 تن محصول سیب زمینی از کشتزارهای خراسان شمالی برداشت شده بود.استان خراسان شمالی 344 هزار هکتار کشتزار و باغ دارد.ط/5132            "}