{"onTitr":" دادستان تهران:    ","titr":" ١٧ سایت و 26 کانال قیمت‌گذاری ارز مسدود می‌شوند","describe":" تهران- ایرنا- دادستان عمومی و انقلاب تهران گفت: دستور مسدودسازی ١٧ سایت و ٢٦ کانال در رابطه با قیمت گذاری دروغین و بدون مبنای ارز با همکاری پلیس تهران و پلیس فتا صادر شد.", "text":"به گزارش ایرنا از قوه قضاییه، عباس جعفری دولت‌آ‌بادی روز چهارشنبه در حاشیه نشست با مسئولان پلیس پایتخت افزود: متاسفانه برخی سایت‌های مرتبط با ارز و سکه به خصوص ظرف یکی دو هفته اخیر با اعلام قیمت‌های لحظه‌ای و دقیقه‌ای ارز، به التهابات دامن می‌زدند که بعد از تاکید ریاست قوه قضاییه برای برخورد با این گونه اقدامات خلاف قانون، دستور مسدودسازی 17 سایت و 26 کانال در فضای مجازی صادر شده است.وی خطاب به گردانندگان این سایت‌ها هشدار داد و افزود: در صورتی که بخواهند به این رویه ادامه دهند، فیلترینگ‌ آنها ادامه پیدا خواهد کرد. باید متعهد شوند که در حوزه ارز به التهاب دامن نزنند. چرا که قیمت گذاری وظیفه این سایت‌ها نیست.جعفری دولت آبادی افزود: اقدامی که با همکاری پلیس و دادستانی انجام شد، در راستای آرام کردن فضای جامعه بود که بی جهت و بی دلیل قیمت‌ها را بالا می‌برند. بنابراین این سیاست ادامه پیدا خواهد کرد.وی اضافه کرد: بقیه آنها نیز احضار خواهند شد و چنانچه به این کار خودشان ادامه دهند حتما دادستانی وفق قانون با آنها برخورد خواهد کرد و اگر متعهد شوند که از این کار‌ها دست بردارند، حتما سعی می‌کنیم که کارشان را بتوانند ادامه دهند. دادستان تهران افزود: بنابراین برخورد با کسانی که دروغ پراکنی کنند یا قیمت بی جهت به مردم اعلام کنند جزو دستور کار بوده است و اقدامات خوبی ظرف 24 ساعت گذشته انجام شده است.وی در پاسخ به سوالی مبنی بر اینکه آیا این سایت‌ها مجوز داشته اند گفت: این موضوع در دست بررسی است و به دادسرای رسانه و پلیس فتا و تهران این موضوع اعلام شده است. البته برخی داخلی و برخی در خارج از کشور هستند که این موضوع در دست بررسی است و اگر غیر مجاز باشند، حتما تعطیل خواهند شد.دولت آبادی در بخش دیگری از سخنان خود درباره مبارزه با فساد گفت: ما به همه کسانی که فساد می کنند، اخطار می کنیم که پنبه ها را از گوش شان بردارند و این دفعه مبارزه جدی و قاطع است و به مفسدان اقتصادی هشدار می دهیم که به مسیر صحیح برگردند و بدانند که طوفان مبارزه جدی است.* در مبارزه با فساد هیچ خط قرمزی وجود ندارددادستان تهران اضافه کرد: یکی از الزامات دستگاه قضایی مبارزه با فساد است و البته ما این نکته را که گفته می شود، جمهوری اسلامی دارای فساد سیستماتیک اقتصادی است، قبول نداریم. چون مسئولان دنبال فساد نیستند و عده ای معدود هستند که ما با قدرت به سراغ آنها خواهیم رفت و در این مبارزه هیچ خط قرمز و تبعیضی وجود ندارد.وی گفت: اگر اخباری از برخی پرونده ها اعلام نمی شود، به خاطر این است که وحدت و انسجام داخلی کشور به هم نخورد و به طور قطع در آینده هم خیلی ها احضار و تعقیب خواهند شد اما خود را موظف می دانیم از مسئولان خدوم و فداکار در هر سطحی حمایت کنیم.جعفری دولت آبادی افزود: عنوان، سمت، مقام، درجه و لباس هیچ تأثیری در مبارزه نخواهد داشت و وقتی دشمن عربده می کشد که می خواهد نظام ما را از طریق اقتصادی دچار براندازی کند، حتماً با فساد مقابله می کنیم.وی بستن منافذ فساد در کشور را از راه تعامل هر چه بیشتر با پلیس بسیار ضروری خواند و گفت: در مسئله ارز همه دیدیم که دولت با یک تصمیم می تواند بازار را مهار کند و وزارت صنعت، معدن و تجارت با توزیع به موقع و سرعت مناسب کالا می تواند اقدام کند.* نقش دستگاه های دولتی در بستن منافذ فساددادستان عمومی و انقلاب تهران افزود: واقعاً اگر لاستیک ها زودتر توزیع می شد این همه بهانه دست برخی ها نمی افتاد و اینجا نقش دستگاه های دولتی در بستن منافذ فساد جزو مهمترین موارد مبارزه با فساد است و نمی شود منافذ فساد باز باشد و توقع ایجاد نشدن فساد را داشته باشیم.وی سرعت، دقت، قاطعیت و اجرای احکام را از عناصر اصلی مبارزه با فساد اعلام کرد و گفت: در دادگاه های اخیر تلاش شد شعب ویژه ای تشکیل شود. چون مردم از اطاله دادرسی ها همیشه رنج می برند. در پرونده های اقتصادی اخیر تلاش کردیم که مستند عمل کنیم. چرا که اگر قرار است فردی اعدام شود، باید بتواند به درستی از خودش دفاع کند.وی سرعت رسیدگی به پرونده های مفاسد اقتصادی را در مقایسه با گذشته و به علت تشکیل شعب ویژه قابل قبول خواند و افزود: در پرونده تلفن های همراه ظرف یک ماه 16 کیفرخواست صادر شد که اگر چه دادگاه ایراداتی گرفته، اما پرونده ها متقن و قوی بوده است.دادستان عمومی و انقلاب تهران گفت: یکی دیگر از شاخص ها بحث دقت است. دستگاه قضایی بدون اظهارات متهم نمی تواند حکم صادر کند اما قاطعیت به عنوان شاخص بعدی بسیار در پرونده های اخیر مورد توجه قرار گرفته است و مفسدان اقتصادی بدانند توفان مبارزه جدی است.* سه هدف دشمن در مقطع کنونی جعفری دولت آبادی بی اعتمادی مردم به مسئولان، ناامید کردن مردم و ناکارآمد نشان دادن نظام سیاسی کشور را سه هدف مهم دشمن به ویژه در مقطع کنونی خواند و افزود: این گونه به مردم القا می کنند که باید دنبال فکرها و راههای جدید باشند و با این کار به دنبال سردرگمی در میان مردم هستند.وی افزود: این موارد را نه تنها در آن طرف مرزها می بینیم بلکه وقتی روزانه، نشریات و فضای مجازی را مرور می کنیم، می بینیم که چه اخبار دروغ و خلاف واقعی منتشر و چه مسائل کوچکی، بزرگ می شود.دادستان تهران گفت: بیشترین تهاجم‌ها در حوزه فضای مجازی با هدف سلب اعتماد مردم از مسئولان و پس از آن ناامید کردن مردم و ناکارآمد نشان دادن نظام سیاسی کشور صورت می‌گیرد.وی با اشاره به شرایط ویژه کشور و تلاش دشمن برای ایجاد ناامنی گفت: الزاماً این ناامنی در حوزه های تروریستی نیست. آنها به دنبال ناامنی در حوزه امنیت فکری، حمل و نقل، مسائل ارزی و اقتصادی هم هستند.جعفری دولت آبادی با اشاره به اینکه دشمنان می خواهند مشکلات کشور را به عنوان بحران جلوه دهند، گفت: 40 سال است که تلاش می کنند تا این گونه القا کنند که جمهوری اسلامی هیچ ثمری نداشته و برخی ناخواسته وارد اهداف دشمن می شوند.دادستان تهران درباره فشارهای اقتصادی دشمنان در مقطع کنونی گفت: این بار دشمن با تجربه های قبلی و تحریم های سال 91 به دنبال افزایش فشارها و تحریم هاست و اتاق جنگی در این خصوص تشکیل داده است اما آنها اشتباه محاسباتی دارند و فکر می کنند ایران مشابه برخی کشورهای ضعیف است و در همین شرایط ایجاد ناامنی، تشدید فشارهای اقتصادی و دنبال کردن بحث براندازی از اهداف آنهاست.جعفری دولت آبادی با اشاره به اینکه با حضور مردم هوشیار و رهبری آگاه هیچگاه رویاهای دشمن تعبیر نمی شود در عین حال بر هوشیاری بیشتر مسئولان تاکید کرد و گفت: در 40 سال گذشته هر توطئه ای که توانستند کردند و اکنون می گویند باید مردم ایران را در محور اقتصادی به زانو دربیاوریم.* رسانه ها به مصالح ملی توجه بیشتری کنندجعفری دولت آبادی در پاسخ به سوالی درباره عملکرد رسانه های اختلاف افکن بین ملت های ایران و عراق گفت: در جلسات متعددی که با رسانه‌ها برگزار کرده‌ایم در بحث انتشار اخبار تاکید کردیم که در مورد اخباری که به امنیت ملی کشور یا روابط با همسایگان آسیب می‌رساند دقت بیشتری شود. با وجود روابط دیرینه تاریخی بین مردم کشور ایران و عراق و همکاری خوب دولتها انتشار این‌گونه اخبار واقعا موجب تاسف شد.وی افزود: ما از همان روز اول که این اتفاق افتاد رسانه‌ها و روزنامه‌هایی که این اقدام را انجام داده بودند، احضار کردیم. آنها ادعا‌هایی را مطرح کردند مبنی بر اینکه ما اخبار اولیه را منتشر نکردیم، ظرف دو سه روز گذشته آن روزنامه را شناسایی و تفهیم اتهام صورت گرفت که پرونده به دادگاه ارسال خواهد شد. بنابراین اساسا تعللی نبوده است.دادستان تهران افزود: از رسانه‌ها می‌خواهیم در انتشار اخباری که مرتبط با منافع و مصالح ملی است توجه لازم را داشته باشند، نمی‌توانیم هر خبری را که به دست می‌آوریم، منتشر کنیم. به علاوه پلیس در این رابطه اقدامات خوبی انجام داده است و این گونه نیست که یک خبری منتشر شود و همه دستگاه‌ها را متهم کنیم که کاری انجام نشده است.وی اضافه کرد: رسانه‌ها در عین حال که در انتشار اخبار آزاد هستند ولی باید دقت کنند در اخباری که به امنیت ملی کشور و امنیت روانی مردم مواجهه دارد، دقت بیشتری در انتشار داشته باشند و نه تنها در این موضوع، بلکه در تمام اخباری که موجب بی اعتمادی و ناامیدی مردم آن هم در شرایطی که دشمن تلاش می کند، ذهن مردم را مشغول کار‌های فرعی و معیوب کند، رسانه ها باید با هوشیاری بیشتری عمل کنند.* 9 کیفرخواست در حوزه صرافان و استفاده از کارت های ملی صادر شددادستان تهران درباره آخرین روند رسیدگی به پرونده‌های مفاسد اقتصادی گفت: روز گذشته ۹ کیفرخواست برای صرافان و در پرونده استفاده از کارت‌های ملی صادر شد.وی افزود: مجموع دلاری این ۹ پرونده ۳۲۰ میلیون دلار است که رقم قابل توجهی است و امیدواریم این پرونده‌ها به زودی به دادگاه ویژه ارجاع و منجر به حکم شود.دادستان تهران اضافه کرد: کیفرخواست‌هایی که روز گذشته صادر شد، می‌تواند در بخش مبارزه با مسئله ارز حتما تاثیرگذار باشد. با همکاری پلیس کار خوبی در این زمینه انجام شد و در اینجا از همکاران پلیس تشکر می‌کنم.وی درباره پرونده متهمانی که از کارت های ملی دیگران استفاده کرده اند، گفت: در پرونده‌های قبلی عواملی بودند که کارت‌ها را استفاده کرده بودند و در اینجا صرافانی هستند که در استفاده از کارت ملی و فروختن ارز به قیمت بالاتر از قیمت مقرر بانک مرکزی، نقش داشته اند.اجتمام *1003 * 3063            "}