{"onTitr":"","titr":" تندیس ابن سینا در دانشگاه مادرید رونمایی شد","describe":" ایرنا- مادرید- تندیس ابو علی سینا دانشمند شهیر ایرانی با همت رایزنی فرهنگی ایران در اسپانیا در دانشگاه آتونومای مادرید رونمایی شد .", "text":"به گزارش سه شنبه شب ایرنا، در مراسمی با حضور «ابوالفضل کاشانی» کاردار موقت سفارت جمهوری اسلامی ایران در اسپانیا، «احمد مسجد جامعی» عضو شورای شهر تهران، «برزین ضرغامی» رئیس سازمان زیبا سازی شهر تهران و «علیرضا اسماعیلی» رایزن فرهنگی سفارت کشورمان در اسپانیا روز جمعه از مجسمه ابو علی سینا دانشمند بلند آوازه ایرانی در دانشگاه آتونومای مادرید رونمایی شد. در این مراسم «رافائل گارسه» رئیس دانشگاه آتونوما، «کارملا کالس» معاون بین الملل و «پاتریسیا مارتینز» رئیس دانشگاه فلسفه و ادبیات دانشگاه از هیأت ایرانی استقبال کردند و در حضور جمع کثیری از اساتید، دانشجویان، ایران شناسان و علاقمندان به تاریخ و فرهنگ ایران زمین از سردیس ابو علی سینا در مرکز دانشگاه آتونوما پرده برداری شد.  پس از مراسم رونمایی، همایش بزرگداشت ابو علی سینا در محل سالن اصلی دانشگاه با حضور اساتید اسپانیایی از دانشگاه های مختلف برگزار شد که در آن ابوالفضل کاشانی کاردار موقت سفارت کشورمان در اسپانیا گفت: ابن سینا دانشمند بلند آوازه ایرانی، حکیم، فیلسوف، ریاضی دان، پزشک، منجم، موسیقی دان، شاعر، فقیه، عارف و سیاستمدار بزرگ زمانه خود بود و جهان اندیشه را تحت تاثیر عقاید و دانش خود قرار داد. وی ادامه داد: ابو علی سینا بزرگ مردی بود که عملا حصار بین کشورها و ملت ها را نکوهید و با گسترش فرامرزی دانش خود، بین ملت ها پلی از دانش استوار ساخت. کاشانی افزود: من در میان فرهیختگان و اندیشمندان ایرانی و اسپانیایی کسی را سراغ ندارم که مدافع تفکرات نژاد پرستانه باشد و همانند برخی از سیاستمداران بی تجربه کنونی جهان، به دنبال نفع خود و ضرر دیگران باشد. آثار فرهیختگان علمی اسپانیا سروانتس، لورکا، کِبِدو، ماچادو، رامون کاخال و اوچوا مملو از عشق و بالندگی است. دیپلمات ایرانی تصریح کرد: دانشمندان ما صلح، ثبات، امنیت، رفاه و توسعه را برای همه می خواستند. ابن سینا هرگز به آپارتاید علمی باور نداشت. او هم از دانش دانشمندان شرق و غرب بهره گرفت و هم حاصل دانش و تجارب خود را به عنوان میراث جهانی در اختیار بشریت قرار داد و امروز دانشگاه های ایران و اسپانیا مسئول حفظ میراث ماندگار دانشمندان و تسهیل ارتباطات و تعاملات علمی و پژوهشی دو کشور در همه علوم و فنون هستند. کاردار کشورمان از ابتکار دانشگاه آتونوما برای میزبانی از تندیس ابن سینا تمجید کرد و آن را نماد پیوستگی سپهر علمی ایران و اسپانیا دانست.مسجد جامعی» نیز در سخنانی به تشریح تاریخ تعاملات دانشمندان ایران و اسپانیا پرداخت و با اشاره به مهاجرت 'زریاب' موسیقی دان ایرانی به اسپانیا که موجب تبادل دانش موسیقی بین دو کشور شد. ترجمه آثار دانشمندان اسپانیایی مانند سروانتس و لورکا در عرصه علم و هنر ایران، وجود هزاران نسخه خطی از دانشمندان شرقی و ایرانی در کتابخانه های اسپانیا، وجود نسخ منحصر بفردی از آثار پیکاسو در موزه های ایران، ترجمه آثار نویسندگان و هنرمندان معاصر ایرانی مانند دولت آبادی، صادق هدایت، کیارستمی و اصغر فرهادی به زبان اسپانیایی و ترویج آموزش زبان اسپانیایی در دانشگاه های ایران، خاطرنشان ساخت، عرصه علم و هنر ایران و اسپانیا یک پیوند دیرینه تاریخی دارند. مسجد جامعی افزود: از میان شعرا و اندیشمندان ایرانی که جهان اندیشه را تحت تأثیر خود قرار داده اند، ابوعلی سینا چهره ای برجسته است که با تسلط در دوازده عرصه علم و هنر زمانه خود برای همیشه نامی ماندگار خواهد بود.در ادامه مراسم «علی رضا اسماعیلی» رایزن فرهنگی سفارت جمهوری اسلامی ایران نیز با پرداختن به شخصیت جهانی ابو علی سینا به نامگذاری سال های 1959 و 1980 به عنوان سال جهانی بو علی سینا از سوی یونسکو اشاره کرد. وی، ترجمه کتاب قانون بوعلی سینا در شهر تولدوی اسپانیا در قرن 15 میلادی را موجب شهرت این دانشمند ایرانی در مغرب زمین دانست. شبد *4*491**1455**9122            "}