{"onTitr":" استاندار قم:    ","titr":" راهپیمایی اربعین حسینی عرصه اتحاد دو ملت ایران و عراق است","describe":" قم - ایرنا - استاندار قم با مهم خواندن مراسم اربعین امسال به لحاظ سیاسی،امنیتی و فرهنگی گفت: راهپیمایی اربعین حسینی بهترین عرصه برای تثبیت اتحاد و انسجام دو ملت مسلمان ایران و عراق است.", "text":"به گزارش ایرنا، سید مهدی صادقی عصر شنبه درجلسه ستاد تسهیلات اربعین قم در هتل شاهد این استان اظهار داشت: از نظر سیاسی دشمنان به دنبال این هستند، که این اتحاد و وحدت را بین دو ملت و حتی در بین ملت ایران از بین ببرند.وی گفت: اگر زمینه بروز اختلاف ها درجامعه و بین دو ملت ایجاد شود ، این مساله با فرهنگ عاشورا که برای اشاعه آن تلاش می کنیم، مغایرت دارد.استاندار قم همچنین پیاده روی اربعین را از نظر امنیتی نیز مورد اشاره قرار داد و گفت: با  شیوه هایی که تکفیری ها در دستور کار دارند، شرایط راهپیمایی امسال به مراتب حساس تر از سال های گذشته است.وی عمل به توصیه های امنیتی را ضروری دانست و گفت: کسانی که در این مسیر حرکت می کنند، باید از نظر امنیتی توجیه شوند و به آن عمل نمایند.رئیس ستاد تسهیلات اربعین قم با تاکید بر مفید بودن تلفیق موکب های ایرانی و عراقی افزود: اگر ما بتوانیم موکب های خود را در قالب موکب های عراقی برپا کنیم،به صواب نزدیک تر است. وی گفت: در اربعین امسال باید موکب های قم به تعداد سال های گذاشته باشد، و حتی یک موکب نیز اضافه نشود و از سوی دیگر بر کیفی سازی آن همت کنیم.وی اظهار داشت: ما نباید به هیچ وجه جای میزبان قرار بگیریم، باید میهمان باشیم و بگذاریم اتحاد شکل بگیرد، با این کار از ایجاد فاصله و تفرقه ای که دشمن آن را دنبال می کند، جلوگیری خواهیم کرد.استاندارقم گفت: این حرکت که نماد اتحاد و وحدت آفرین است، به ما بیاموزد، که در امور دیگر نیز با مشارکت و کارگروهی اقدام کنیم.وی همچنین با اشاره به اهمیت فرهنگی راهپیمایی عظیم و پرشور اربعین گفت: با استفاده از ظرفیت های فرهنگی این رویداد بزرگ باید برای تربیت جامعه ای مبتنی بر فرهنگ عاشورایی کار شود.استاندار قم پیش از آغاز این جلسه از بخش های مختلف هتل شاهد که قرار است، به عنوان اقامتگاه زائران اعزامی به عتبات عالیات مورد استفاده قرار گیرد، بازدید کرد.7403/ 6133/            "}