{"onTitr":" نماینده پارلمان لبنان در گفت و گو با ایرنا    ","titr":" حمله موشکی به تروریست ها قدرت نمایی ایران در برابر آمریکا بود","describe":" بیروت - ایرنا - «انور جمعه» نماینده پارلمان لبنان در گفت و گو با ایرنا تاکید کرد که حمله موشکی ایران در پاسخ به جنایت تروریستی اخیر در اهواز، قدرت نمایی تهران در برابر دشمنانش و در صدر آنها آمریکا بود.", "text":"به گزارش ایرنا، عضو فراکسیون «وفاداری به مقاومت» در مجلس لبنان، حمله موشکی اخیر ایران به مقر تروریست های «داعش» در سوریه را بسیار مهم ارزیابی کرد و افزود: اهمیت عملیات اخیر وقتی بیشتر می شود که بدانیم این مواضع و این تروریست ها در محدوده حمایت آمریکایی ها قرار داشتند.وی اضافه کرد: نبرد تمام عیاری در جریان می باشد و طبیعی است که ادامه داشته باشد، چون دشمن به شدت به دنبال کشاندن جنگ به داخل ایران است؛ حال چه با حمایت خود از عملیات تروریستی و چه با ایجاد نارضایتی ها از طریق تحریم و فشار که به اقتصاد کشور ضربه می زند. جمعه تصریح کرد: ایران واقعا هشیار است و می داند چه زمانی و کجا پاسخ دشمن را چگونه دهد. گاهی اوقات پاسخ ها علنی نیستند و همانطور که همه ناظران استراتژیک می گویند، مانند بازی شطرنج حرکاتی پنهانی در ورای حرکت مهره ها انجام می شود که دشمن آن را می فهمد؛ همچنین پاسخ هایی هم هست که با قدرت نمایی همراه است. حمله موشکی اخیر ایران نماد پاسخ از نوع قدرت نمایی است.** نمایش نتانیاهو و کار وزارت خارجه لبناننماینده پارلمان لبنان درباره ادعاهای اخیر «بنیامین نتانیاهو» نخست وزیر رژیم صهیونیستی درباره مراکز موشکی حزب الله در جنوب بیروت گفت: آنچه را که این «دلقک» یعنی نتانیاهو در سازمان ملل انجام داد، خیلی زود برملا شد. او همیشه همین شیوه را به کار می گرفت. دائما با یک سری عکس می آمد و یک سری اکاذیب را می گفت و همیشه برای همه با این دروغ ها برهان می آورد، اما امسال همه دیدند که با اقدام دستگاه دیپلماسی لبنان در تدارک تور بازدید از مراکز ادعایی نتانیاهو، این نمایش رسوا شد و دست بازیگر آن در برابر افکار عمومی رو شد. این یک ضربه خوب و موفق به آنها بود.جمعه با اشاره به حضور نداشتن دیپلمات های آمریکایی در تور بازدید از مراکز ادعایی نتانیاهو در لبنان افزود: آنها اعلام کردند که سفیرشان در لبنان نیست، اما خب اگر سفیر نیست، کاردار هم نیست، منشی و نماینده دیپلماسی دیگری نیست. اینجا متوجه می شویم که یک سناریو در جریان بود که ضربه دستگاه دیپلماسی لبنان آن را ناکام گذاشت.** تشکیل دولت در لبناننماینده پارلمان لبنان در پاسخ به پرسشی درباره آخرین وضعیت روند تشکیل دولت این کشور گفت: در فرآیند تشکیل کابینه هنوز در نقطه صفر هستیم، شاید گاهی روزنه هایی از امید و خوشبینی نمایان شود، اما هنوز در ابتدای کار هستیم، چرا که در واقعیت در هیچ کدام از مراحل هیچ پیشرفتی حاصل نشده است.وی افزود: همه یک بازی مخفی دارند و پشت ارتباطات خود و حمایت های خارجی پنهان شده اند، نمی خواهند شکست بخورند و این را یک منفعت شخصی، حزبی و گروهی می دانند و منتظر اشاره های خارجی هستند.جمعه ادامه داد: برخی از نیروهای سیاسی از سوی خارجی ها حمایت می شوند و این روشن است و بر کسی پوشیده نیست و به مصالح ملی توجه ندارند.عضو فراکسیون حزب الله در پارلمان لبنان گفت: ما از ابتدا گفته ایم که چه می خواهیم، چون به فکر مصالح کشوریم و صادق بوده ایم، اما طرف دیگر بازی می کند. آنها گروکشی می کنند، به فکر سهم خواهی هستند. آیا کشور با این بازی ها راحت است و ساخته می شود. این بازی های سیاسی، پشت سر هم به اقتصاد کشور و ساختارهای دیگری ضربه می زند، ساختارهایی که نباید هیچ گونه خللی به آنها وارد شود.وی افزود: لبنان در معرض خطر جدی است، اما ما در کار خود جدی هستیم و نمونه آن کار قانونگذاری است. تا همچنان حیات سیاسی در کشور زنده باشد و نقش نظارتی و قانونی وجود داشته باشد.خاورم**م.ا**2054**1651            "}