{"onTitr":"","titr":" تسهیلات اشتغالزایی نامحدود به تحصیلکرده های کشاورزی پرداخت شود","describe":" سنندج - ایرنا - مدیر امور اعتبارات و سرمایه گذاری بانک کشاورزی گفت: تمام فارغ التحصیلان رشته های کشاورزی که بیکار هستند، می توانند تسهیلات اشتغالزایی نامحدود با سود 18 درصد دریافت کنند.", "text":"به گزارش خبرنگار ایرنا، مسعود جلالیان شامگاه چهارشنبه در بیست و نهمین نشست شورای گفتگوی دولت و بخش خصوصی کردستان با حضور اعضای کمیسیون کشاورزی مجلس شورای اسلامی اظهار داشت: فارع التحصیلان کشاورزی که متقاضی تسهیلات کمتر از یک میلیارد ریال هستند نیازی به ارائه وثیقه ندارند.وی با بیان اینکه مشکل وثیقه برای دریافت تسهیلات در بخش اشتغال پایدار رفع شده است، تاکید کرد: برای دریافت این تسهیلات، وثیقه مسکن روستایی با ضریب 70 درصد ابلاغ شده و با معرفی ضامن روستایی هیچ مشکلی نداریم.جلالیان از 640 هزار میلیارد ریال مطالبات بانک کشاورزی از کشاورزان و دریافت کننده وام در کشور خبر داد و یادآور شد: 250 هزار میلیارد ریال از این مقدار، مطالبات مشکوک الوصول و معوقه است.وی در ادامه از تخصیص بخش دوم تسهیلات اشتغال پایدار مربوط به بانک کشاورزی به کردستان با 700 میلیارد ریال اعتبار خبر داد و افزود: بانک کشاورزی کردستان طی 6 ماه گذشته از سال جاری، 41 هزار فقره تسهیلات با هفت هزار و 520 میلیارد ریال اعتبار به متقاضیان کردستانی پرداخت شده است.مدیر امور اعتبارات و سرمایه گذاری بانک کشاورزی گفت: این بانک همچنین در این مدت در کردستان، 660 میلیارد ریال در بحث اشتغال پایدار روستایی، از محل صندوق توسعه ملی 550 میلیارد ریال و در بخش اشتغال فراگیر 87 میلیارد ریال تسهیلات پرداخت کرده است.جلالیان با اشاره به اینکه بانک کشاورزی در کردستان، 50 درصد تسهیلات مصوب در حوزه اشتغال پایدار را پرداخت کرده است، اضافه کرد: این استان دارای پتانسیل فراوانی در اغلب زمینه هاست، بنابراین جوانان باید از این اعتبارات برای ایجاد اشتغال به بهترین نحو استفاده کنند.وی از در دست اقدام بودن و نصب طراحی سیستم اعتباری بانک کشاورزی با هدف رفع ابهامات و تسهیل در پرداخت تسهیلات اشتغال زایی به متقاضیان خبر داد. رئیس سازمان صنعت، معدن و تجارت کردستان هم در این نشست اظهار داشت: در کشور ما قوانین و مقررات حامی بخش تولید نیست و با بهره بانکی 18 درصد نمی توان خطوط تولید را بازسازی کرد ضمن اینکه بدون بازسازی و نوسازی واحدهای تولیدی هم نمی توان به توسعه دست یافت.محمد دره وزمی افزود: 52 درصد واحدهای تولیدی این استان اشتغال اسمی زیر 10 نفر دارند که آسیب پذیر بوده و با بهره بانکی 18 درصد نمی توانند سرپا بمانند، بنابراین نیاز به کمک و حمایت ویژه دارند.وی عدم توسعه متوازن در کشور را حاصل سیاست های اشتباه دولت ها دانست و یادآور شد: هیچ مشوقی برای جذب سرمایه گذار در کردستان وجود ندارد چرا که این استان از لحاظ حمل و نقل هوایی و جاده شرایط مطلوبی ندارد.دره وزمی خواستار حمایت مجلس از بخش تولید و صنعت کشور شد و تاکید کرد: رسالت نمایندگان مجلس این است که در جهت رفع توسعه نامتوازن کشور گام و حمایت از تولید در استان های کمتر توسعه یافته گام بردارند.نماینده مریوان و سروآباد در مجلس شورای اسلامی هم گفت: قرار بود از سال 95، معوقات وام های زیر یک میلیارد ریال بخشیده شود اما هنوز ابهاماتی در این زمینه وجود دارد و دولت به درستی اقدام نکرده است.منصور مرادی با بیان اینکه اغلب بانک ها به جز بانک کشاورزی از بخشودگی معوقات بانکی خودداری می کنند، تاکید کرد: انتظار داریم بانک ها از طریق بخشودگی معوقات از بخش تولید استان حمایت کنند.به گزارش ایرنا، اعضای کمیسیون کشاورزی، آب و منابع طبیعی مجلس شورای اسلامی برای بررسی مسایل و مشکلات حوزه کشاورزی امروز به کردستان سفر کرده اند و در سفر سه روزه خود در شهرستان های استان نیز حضور پیدا خواهند کرد.شرکت در جلسات ستاد فرماندهی اقتصاد مقاومتی استان و شورای گفتگوی دولت و بخش خصوصی از جمله برنامه های نمایندگان عضو کمیسیون کشاورزی در روز اول این سفر است.کمیسیون کشاورزی، آب و منابع طبیعی مجلس شورای اسلامی یکی از کمیسیون‌های تخصصی مجلس شورای اسلامی است.این کمیسیون بر اساس ماده 62 برای انجام وظایف محوله درمحدوده کشاورزی، منابع آب، دام و طیور، شیلات، محیط زیست و هواشناسی مطابق ضوابط این آیین‏نامه تشکیل می‏شود.کردستان با داشتن بیش از یک میلیون و 200 هزار هکتار زمین قابل کشت مرغوب و مستعد یکی از قطب های تولید محصولات کشاورزی کشور است و باغداران استان با تولید سالانه بیش از 45 هزار تن انگور دیم رتبه دوم کشوری را به خود اختصاص داده اند، سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است.7355/9102            "}