{"onTitr":"","titr":" اجماع در جبهه مودت","describe":" تهران- ایرنا- دستور موقت دادگاه لاهه، بیش از هر چیز بار روانی، حقوقی و تبلیغاتی برای ایران دارد. افکار عمومی جامعه بین‌المللی که تحت بمباران تبلیغاتی دولت ایالات متحده امریکا در مورد ایران قرار دارند، با این حکم بین‌المللی تا حدودی به سود ایران تعدیل می‌شود.", "text":"روزنامه اعتماد در یادداشتی به قلم داود هرمیداس باوند، آورده است: دیوان بین‌المللی دادگستری تقریبا یک ماه بعد از استماع شکایت ایران و دفاع ایالات متحده در پرونده نقض عهدنامه مودت و روابط اقتصادی و حقوق کنسولی، دستور موقت خود را صادر کرد. این دستور به صراحت نشان می‌دهد که قضات دیوان بین‌المللی توقف برخی از اقدام‌های امریکا در تحریم جمهوری اسلامی ایران را ضروری می‌دانند. بر این اساس قضات دیوان عالی مستقیما دستور داده‌اند که دولت ایالات متحده امریکا کلیه تحریم‌ها در مورد مواد غذایی، دارویی، کشاورزی و تجهیزات مربوط به امنیت هوانوردی غیرنظامی را لغو کند. در واقع بر اساس این دستور هر اقدام دولت امریکا که باعث لطمه به سلامت شهروندان ایرانی می‌شود، به صورت فوری باید متوقف شود. در واقع این دستور موقت نشان از استناد دیوان به یک عرف بین‌المللی است که اجازه نمی‌دهد تحریم‌های اقتصادی باعث نقض حقوق بشر شود. عرف بین‌المللی اجازه نمی‌دهد که دارو و مواد غذایی از سوی هیچ نهادی تحریم شود، حتی تحریم‌هایی که از سوی شورای امنیت سازمان ملل متحد وضع می‌شوند، این موارد را از تحریم مستثنی می‌کنند، اما بر اساس موضوعاتی که در طرح دعوا توسط ایران مطرح شد، قضات دیوان تصمیم گرفته‌اند این دستور موقت را به مساله امنیت هوانوردی غیرنظامی هم تسری بدهند. دو نکته بسیار مهم و بنیادین در مورد این دستور موقت وجود دارد، یکی اینکه تمامی 17 قاضی دیوان بین‌المللی دادگستری با اجماع تمامی بندهای این حکم را پذیرفته‌اند و کوچک‌ترین مخالفتی با این دستور موقت وجود نداشت، معمولا احکام دیوان با رای اکثریت قضات اعتبار پیدا می‌کند، اما اجماع تمامی 17 قاضی این پرونده از جمله قاضی بی‌طرف معرفی شده از سوی ایالات متحده امریکا با این دستور موقت نشان از فوریت دستور و صراحت نقض حقوق بین‌المللی در رفتار دولت امریکا دارد. نکته دوم در مورد این دستور موقت، خواست دیوان از دولتین برای جلوگیری از افزایش اقداماتی زیان‌بار علیه دیگری است، که به معنای توقف توسعه تحریم‌ها علیه ایران برداشت می‌شود. با این حال این بند دستور بسیار کلی انشا شده است و به جزییات اشاره‌ای نکرده است. لازم است توجه کنیم که این حکم نهایی دیوان بین‌المللی دادگستری نیست، بلکه یک دستور موقت است. ضمانت‌های اجرایی پیش‌بینی شده در منشور ملل متحد، برای زمانی است که حکم نهایی دیوان صادر شود و در آن صورت شورای امنیت سازمان ملل متحد، محل رسیدگی به دادخواهی کشوری خواهد بود که نسبت به عدم اجرای حکم دیوان شکایت دارد.مادامی که حکم نهایی دیوان صادر نشود، نمی‌توان در مورد دادخواهی در شورای امنیت نظری داد، هر چند که با توجه به حق وتوی ایالات متحده امریکا در شورای امنیت، نتیجه‌بخش بودن چنین اقداماتی مورد تردید است، چرا که پیش از این نیز در مورد پرونده نیکاراگوئه علیه امریکا هم شاهد بودیم که امریکایی‌ها از اجرای حکم دیوان سربازدند و شورای امنیت هم اقدامی علیه امریکا انجام نداد. اما فعلا تا زمان صدور حکم نهایی دیوان زمان بسیار زیادی باقی مانده و چیزی که اهمیت دارد، صدور دستور موقت کنونی است.این دستور موقت، بیش از هر چیز بار روانی، حقوقی و تبلیغاتی برای ایران دارد. افکار عمومی جامعه بین‌المللی که تحت بمباران تبلیغاتی دولت ایالات متحده امریکا در مورد ایران قرار دارند، با این حکم بین‌المللی تا حدودی به سود ایران تعدیل می‌شود. از سوی دیگر این دست بالای حقوقی، به تسهیل روابط ایران و اروپا برای حفظ برجام و منتفع شدن ایران از برجام کمک می‌کند. اروپا تاکنون نسبت به تامین خواسته‌های ایران برای بی‌اثر کردن تحریم‌های امریکا به کندی واکنش نشان داده است و تاحدی تعلل از خود نشان می‌دهد، اما با این دستور موقت، فضا برای اقدامات موثرتر، سریع‌تر و قاطع‌تر اروپا برای رابطه با تهران بر اساس برجام مساعدتر می‌شود.اثر دیگر این دستور موقت این است که ارزیابی دیوان به نفع ایران بود و باعث می‌شود که واشنگتن بیش از گذشته به این فکر بیفتد که مذاکرات بدون قید و شرط پای مذاکرات سازنده با ایران بیاید. امریکایی‌ها تصور می‌کردند که با ایجاد فضای ضدایرانی، این ایران خواهد بود که مجبور به پذیرش پیش‌شرط‌های امریکا می‌شود، اما بار حقوقی و روانی چنین رویدادهایی باعث می‌شود که امریکایی‌ها مجبور شوند خودشان با کوتاه آمدن از شرط‌هایی که قرار داده‌اند، رویکرد مسالمت‌آمیزتری در برابر ایران اتخاذ کنند.فراموش نکنیم که دونالد ترامپ، رییس‌جمهور امریکا، سرمایه‌گذاری زیادی برای رسیدن به یک توافق جدید با جمهوری اسلامی ایران کرده است، به صورت مشخص، برخلاف برخی که تصور می‌کنند سیاست اصلی ترامپ تغییر نظام در ایران است، من گمان می‌کنم که سیاست و هدف اصلی واشنگتن، رسیدن به یک توافق با ایران است. به همین دلیل دولتمردان ترامپ تلاش می‌کنند تا هر چه بیشتر با استفاده از فضاسازی روانی و تبلیغاتی، به ایجاد تصویری شیطانی و خصمانه از ایران در کشور خودشان دامن بزنند تا جایی که به شکل مبالغه‌آمیز هر رویدادی در جهان را به اقدامات و دخالت‌های ایران نسبت می‌دهد؛ این فضاسازی باعث می‌شود که توافق با ایران، تبدیل به یک پیروزی بزرگ برای ترامپ شود. من تصور می‌کنم که بزرگ‌نمایی غلوآمیز تهدید و خصومت ایران توسط کاخ سفید نه به انگیزه از بین بردن دولت ایران، بلکه با این انگیزه است که اقدام به گفت‌وگو و صلح موعود با ایران را بزرگنمایی کند. اما چنین دستاورد حقوقی برای ایران و افزایش جایگاه اخلاقی ایران در افکار عمومی در برابر واشنگتن، باعث می‌شود که دست امریکایی‌ها برای تبلیغات علیه ایران بسته‌تر از گذشته‌شود و مجبور باشند برای گفت‌وگو و مصالحه با ایران تعجیل بیشتری کنند.منبع: روزنامه اعتماد،1397،7،12گروه اطلاع رسانی**1893**2002            "}