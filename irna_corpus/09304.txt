{"onTitr":" استاد دانشگاه تهران:    ","titr":" تکریم از زنان نباید شفاهی باشد","describe":" تهران- ایرنا- استاد دانشگاه علوم سیاسی دانشگاه تهران گفت: یکی از مهمترین وظایف اعمال نظارت دولت و مجلس در ایجاد دسترسی ها و تکریم ها، توجه به برابری حقوق زنان و مردان است و باید تکریم های شفاهی از زنان ما به ازای عملی پیدا کند.", "text":"به گزارش خبرنگار اجتماعی ایرنا، الهه کولایی، روز چهارشنبه در هفتمین نشست بیان تجارب زیسته زنان در دفاع مقدس افزود: 6 هزار و 400 زن شهیده دار در کشور داریم، اما حتی یکی از خیابانهای شهر را به نام آنان آذین نبخشیده ایم و حتی در فیلم ها نیز این تبعیض ها وجود دارد.وی گفت: زنان در کنار کودکان قربانیان اصلی جنگ ها هستند. چه در مناطق جنگی حضور داشته باشند چه دور باشند وقتی با حذف فیزیکی یکی از اعضای خانواده رو به رو می شویم و در غیبت هر یک از اعضای خانواده، آسیب غیر قابل جبرانی به خانواده وارد می شود.وی افزود: جنگ یکی از زشت ترین، پرخسارت ترین و سنگین ترین مسائل در هر جامعه است. هر چند جنگ های رهایی بخش و مقدس نیز داریم. واقعیت این است که تمام تلاش جامعه بشری برای این است که از در غلطیدن جوامع به این ورطه (جنگ) جلوگیری کند.کولایی ادامه داد: وظیفه ما جلوگیری از به فراموشی سپردن و تحریف این دوران و انتقال این ارزش ها به کسانی است که دوران جنگ را تجربه نکرده اند. وظیفه تک تک ما این است که این ارزش ها را به نسل بعدی به عنوان مباحث تاریخی منتقل کنیم.وی افزود: ما در این زمینه کوتاهی هایی داشته ایم. بعد از جنگ جهانی اول و دوم فیلم هایی ساخته شد اما در کشور ما در زمینه دفاع مقدس کوتاهی شده است. یکی از دلایل آن سیاسی شدن ابعاد جنگ است که موجب می شود نتوانیم وظیفه خود را در این زمینه به انجام رسانیم. در تمام سطوح در انتقال این ارزش ها کوتاهی داشته ایم.استاد دانشگاه تهران گفت: تاریخ ما تاریخی مردانه است. جنگ نیز پدیده ای مردانه است و نقش زن در جنگ نادیده گرفته می شود. امام خمینی (ره) به نقش اجتماعی زنان چه در جنگ و چه در جامعه توجه کردند و در این مسئله ایستادگی نشان دادند و حضور زنان را در همه ابعاد حیات اجتماعی نه به عنوان یک توصیه بلکه به عنوان یک فتوا لازم دانستند و معتقد بودند که زنان باید در مقدرات اصلی کشور شرکت کنند. وی در ادامه بیان داشت: کسانی این تصور را داشتند که زن فقط به خانه تعلق دارد. زن به عنوان نماینده مجلس،مدیر و وزیر از درون جامعه و الگوهای اسلامی به پا خاسته است. این یک اتفاق مهم است که نه بر اساس الگوهای وارداتی و بیرونی بلکه بر اساس الگوی اسلامی زنان وارد جامعه شده اند. الگوهایی چون حضرت زهرا (س) و حضرت زینب (س) نیز بر نقش اجتماعی زن تاکید داشتند. کولایی درباره تاثیر جنگ بر حضور اجتماعی زنان اظهار داشت: جنگ با تمام دردها و آلام حضور زن را در جامعه تسهیل کرد و این امکان را فراهم کرد تا زنان به نمایش شایستگی های خود بپردازند و به عنوان شخصیتی تاثیرگذار ظاهر شوند. تغییر نگرشی که بر اثر ایفای نقش جدید زنان در جامعه ایجاد می شود غیرقابل انکار است. وی ادامه داد: این اتفاق فقط در جامعه ما نبوده است و تجربه جامعه بشری است. با این همه این تاثیر را بر حیات اجتماعی زنان داشته است که به بازشناسی هویت اجتماعی و نقش های اجتماعی خود بپردازند و از فرصت هایی که در سال های بعد در جامعه ایجاد می شود، استفاده کنند.کولایی گفت: اعتقادات و باورهای اسلامی این امکان را فراهم کرد تا زنان به تشویق مردان برای حضور در جنگ و ایجاد فضایی مناسب بپردازند. پذیرش غیبت مردان در نهاد خانواده با همه سختی ها، فرصتی ایجاد می کند که بتوان به ایفای نقش برابر و مبتنی برکفایت انسانی پرداخت.اجتمام * 3377* 1193* 3063            "}