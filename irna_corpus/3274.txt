{"onTitr":"","titr":" 2 قاری از قم به مسابقات بین المللی قرآن راه یافت","describe":" قم-ایرنا- مدیر اداره قرآن اوقاف و امور خیریه قم گفت: برای نخستین بار 2 تن از فعالان قرآنی این استان در بخش حفظ کل و قرائت تحقیق با کسب مقام در چهل و یکمین دوره مسابقات سراسری قرآن کریم اوقاف، مجوز حضور در مسابقات بین المللی را کسب کردند.", "text":"سیدمحمد صالح نژاد روز سه شنبه در گفت و گو با خبرنگار ایرنا، افزود: در مسابقات سراسری قرآن کریم اوقاف که امسال به میزبانی اراک در 2 بخش آقایان و بانوان برگزار شد، بر اساس سهمیه تعیین شده استان، 40 تن از برگزیدگان مسابقات استانی قم به این رقابت ها اعزام شد که قاریان و حافظان  استان در این مسابقات درخشیدند.وی ادامه داد: با پایان این رقابت ها در روز دوشنبه 16 مهرماه در بخش برادران و اعلام نفرات برگزیده، حمیدرضا مقدسی در رشته قرائت تحقیق با کسب مقام دوم و محمدجواد مرادی در رشته حفظ کل قرآن با کسب مقام اول این رقابت ها مجوز حضور در مسابقات بین المللی قرآن را کسب کردند.مدیر اداره قرآن اوقاف و امور خیریه قم ادامه داد: همچنین در این رقابت ها، محمدعلی شریعتی در رشته حفظ کل قرآن موفق به کسب رتبه عالی این رقابت ها شد.صالح نژاد افزود: در سال های گذشته نفراتی از قم موفق به حضور در مسابقات بین المللی شده اند ولی حضور دو فعال قرآنی از قم در این رقابت ها موضوعی بی سابقه است و برای نخستین بار در این استان رقم می خورد.وی حفظ این جایگاه را در گرو برنامه ریزی گسترده و مستمر در استان دانست و ادامه داد: استان های مختلف برای حضور قوی در رقابت های سراسری قرآن کریم اوقاف برنامه ریزی گسترده ای انجام داده اند، که به دلیل جایگاه فرهنگی قم در کشور حفظ این دستاورد قرآنی نیاز به هماهنگی و همکاری همه نهادهای فرهنگی و قرآنی استان دارد. چهل و یکمین دوره از مسابقات سراسری قرآن کریم اوقاف کشور از 10 مهرماه در اراک آغاز شده است و تا 23 مهرماه ادامه دارد. شرکت کنندگان در این مسابقه در رشته های تفسیر، حفظ موضوعی، حفظ احادیث و معارف قرآن، همسرایی، دعاخوانی، اذان، قرائت ترتیل، حفظ 10 جزء، حفظ 20 جزء، قرائت تحقیق و حفظ کل قرآن به رقابت پرداخته اند.چهل و یکمین دوره مسابقات سراسری قرآن کریم در بخش خواهران نیز که از 17 مهرماه در شهرستان اراک آغاز شده تا 23 مهرماه ادامه خواهد داشت.در حال حاضر ١٠٣ موسسه قرآنی در استان قم فعالیت می کنند.7404/ 6133/            "}