{"onTitr":" معاون جهاد کشاورزی قم:    ","titr":" طرح کشت پاییزه در اراضی کشاورزی قم اجرا می شود","describe":" قم - ایرنا - معاون بهبود تولیدات گیاهی سازمان جهاد کشاورزی قم، از اجرای طرح جدید الگوی کشت پاییزه در این استان خبر داد و گفت: با اجرای این طرح که برای نخستین بار در کشور انجام می شود، هم مصرف آب کاهش می یابد و هم محصولات بیشتری بدست خواهد آمد.", "text":"به گزارش ایرنا از روابط عمومی سازمان جهاد کشاورزی استان قم، محمدعلی سلامی روز پنجشنبه در گفت و گویی اظهار داشت: دردهه های گذشته  برنامه های کشاورزی در کشورمان که منطقه ای خشک و نیمه خشک محسوب می شود، با وضعیت آب و هوایی مان سازگار نبود و به همین جهت ضرورت تدوین یک الگوی کشت مناسب احساس می شد.وی افزود: اگر 20 یا 30 سال پیش به فکر تدوین طرح الگوی کشت که مناسب با وضعیت آب و هوایی مان باشد، می بودیم، بسیار بهتر بود اما با این وجود اگر امروز هم به صورت جدی به این مساله توجه کنیم، می توانیم از بحران های احتمالی پیش رو که فقط یکی از آن ها بحران آب باشد، جلوگیری کنیم.وی خاطرنشان کرد: طرح الگوی کشت که قرار است در کشت پاییزه، در اراضی کشاورزی استان قم اجرایی شود، حاصل تجربیات چند سال گذشته و البته تلاش های فشرده رئیس سازمان جهاد کشاورزی استان قم و دیگر کارشناسان این مجموعه و همکاری با معاونت وزارت جهاد کشاورزی، در 10 ماه اخیر بوده است.سلامی افزود: استان قم بعنوان نمونه اجرای طرح جدید الگوی کشت در نظر گرفته شده و بر این اساس، این طرح جدید، در قم صورت می گیرد وسپس در همه کشور فراگیر خواهد شد.وی تاکید کرد: اجرای طرح جدید الگوی کشت در اراضی کشاورزی قم، منطبق با شرایط آب و هوایی این استان بوده و علاوه بر آن در کاهش مصرف آب، توسعه اشتغالزایی، افزایش درآمدزایی کشاورزان، پشتیبانی علوفه برای دام، بهبود شرایط محیط زیستی و غیره موثر خواهد بود.وی با بیان این که طرح الگوی کشت، از یک ماه پیش نهایی شده و قرار است در روزهای آینده به عنوان کشت پاییزه اجرایی شود، گفت: یکی از مواردی که در بحث الگوی کشت برای شرایط آب و هوایی استان قم در فصل پاییز در نظر گرفته شده، بحث تولید چغندر علوفه ای پاییزه است.سلامی افزود: تاکنون با فرارسیدن فصل پاییز، در اراضی کشاورزی قم، شاهد کاشت جو و گندم بودیم اما در طرح جدید الگوی کشت، کشت چغندر علوفه ای پاییزه در نظر گرفته شده است که اگرچه مصرف آب آن برابر با کشت جو است، اما محصول آن حدود 40 برابر خواهد بود که هم درآمد کشاورزان را افزایش چشمگیری خواهد داد و هم مصرف آب را به معنای واقعی بهینه خواهد کرد.در بخش کشاورزی کل زمین های قابل کشت قم برابر 105 هزار و 730 هکتار است که این رقم 46 صدم درصد کل اراضی قابل کشت کشور می باشد؛ مجموع کشت سبز استان شامل 20 هزار هکتار باغ و 42 هزار هکتار زراعت شامل 17 هزار و 531 هکتار کشت جو، پنج هزار و 675 هکتار کشت گندم آبی، دو هزار و 346 هکتار کشت کلزا و بقیه سطح زیر کشت به محصولات یونجه، ذرت، پنبه و صیفی اختصاص یافته است. میزان متوسط تولید بخش کشاورزی استان قم در سال برابر 746 هزار تن شامل 425 هزار تن محصولات زراعی و باغی، یک هزار و 208 تن آبزیان و 320 هزار تن محصولات دامی است. 1175 /            "}