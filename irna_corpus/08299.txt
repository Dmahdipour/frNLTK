{"onTitr":"","titr":" حق آبه قزوین از شاهرود به استان برگشت داده شود","describe":" قزوین – ایرنا – نماینده مردم قزوین، البرز و آبیک در مجلس شورای اسلامی گفت: 25 میلیون متر مکعب حق آبه قزوین از رودخانه شاهرود حذف شده است که امیدواریم با مساعدت معاون رییس جمهوری شاهد بازگشت آن به استان باشیم.", "text":"به گزارش ایرنا، داود محمدی شامگاه پنجشنبه در جلسه شورای برنامه ریزی و توسعه استان قزوین که در باغستان جهاد کشاورزی با حضور محمدباقر نوبخت معاون رییس جمهوری و رییس سازمان برنامه و بودجه برگزار شد افزود: 880 میلیون متر مکعب آب از استان خشک قزوین به  استان تر گیلان سرازیر می شود و باید حداقل حق آبه قزوین از شاهرود به استان برگشت داده شود.وی با اشاره به طرح انتقال آب از سد طالقان به قزوین گفت: پیمانکار این طرح به دلیل نوسانات ارزی برای خرید لوله با مشکل مواجه شده است و به تخصیص یک میلیارد ریال اعتبار برای پیشبرد طرح نیازمند است.نماینده مردم قزوین،البرز و آبیک افزود: برای احداث و تکمیل بیمارستان های استان از جمله بیمارستان 700 تختخوابی، بیمارستان الوند، مرکز 64 تختخوابی الحاقی آبیک و مرکز ترومای استان به مساعدت رییس سازمان برنامه و بودجه نیاز داریم تا شاهد تسریع در این طرح ها باشیم.محمدی اضافه کرد: دولت با تمامی مضایق مالی برای تکمیل و بهره برداری از خطوط راه آهن در استان اقدام کرده است و هم اکنون راه آهن قزوین - رشت به مراحل پایانی رسیده و طرح دوخطه شدن قزوین به تهران پیشرفت  بالای 60 درصدی دارد و اگر کمک مالی لازم صورت گیرد این طرح ها سریعتر به سرانجام می رسند.وی با اشاره به گله مندی مردم از وضعیت راه های روستایی افزود: در سفر رییس جمهوری به قزوین 230 میلیارد ریال برای بهبود وضعیت این مسیرها اختصاص یافت ولی تنها 40 میلیارد ریال تخصیص یافت که رقم ناچیزی است.نماینده مردم قزوین،البرز و آبیک در مجلس شورای اسلامی افزود: تخصیص رقم 20 میلیارد ریال برای طرح شتابگر ملی استان  که قزوین را به یک مرجعیت علمی در منطقه تبدیل می کند بسیار اندک است و باید برای این طرح حداقل 140 میلیارد ریال در سال جاری در نظر گرفته شود.محمدی ادامه داد: برای تکمیل سالن 6 هزار نفری و سالن سرپوشیده دوو میدانی به 50 میلیارد ریال اعتبار نیاز است که در صورت تزریق این بودجه شاهد تسریع در مراحل تکمیل و بهره برداری این طرحها خواهیم بود.این نماینده افزود: احداث مجتمع های آب رسانی روستایی و استخرهای ذخیره آب می تواند به بخش کشاورزی در شرایط تحریم کمک زیادی کند که امیدواریم با مساعدت معاون رییس جمهوری اعتبارات خوبی در این زمینه لحاظ شود.وی افزود: رفع مشکل سازمان زندان ها برای انتقال زندان مرکزی شهر، ساماندهی امامزاده حسین به عنوان قطب گردشگری استان،کمک برای راه اندازی 2 منطقه اقتصادی تصویب شده استان، تعریض جاده آبیک به محمدیه و تخصیص اعتبار برای خسارات وارد شده به باغداران از جمله درخواست های دیگر استان است که امیدواریم به آنها جامه عمل پوشانده شود.6101            "}