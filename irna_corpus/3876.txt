{"onTitr":"","titr":" آتش سوزی بیمارستان مهر برازجان تلفات نداشت","describe":" بوشهر- ایرنا- مدیر درمان تامین اجتماعی بوشهر گفت: با مهار بموقع آتش سوزی بیمارستان مهر برازجان و جلوگیری از سرایت آن به سایر بخش ها به کسی آسیبی وارد نشد.", "text":"به گزارش ایرنا، روابط عمومی مدیریت درمان تامین اجتماعی استان بوشهر روز سه شنبه به نقل از یلدا دارابی افزود: اتصالی برق در قسمت داخلی دستگاه در مرکز استریل باعث ایجاد حریق در بیمارستان شد.وی اظهار داشت: با حضور بموقع ماموران آتش نشانی برازجان و با همکاری کارکنان واحد تاسیسات بیمارستان نسبت به خاموش کردن آتش و قطع برق قسمت سانحه دیده اقدام شد و آتش قبل از سرایت به سایر نقاط در کوتاه ترین زمان مهار شد. مدیر درمان تامین اجتماعی بوشهر افزود: به محض وقوع آتش سوزی به منظور رعایت سلامت وضعیت روحی و جسمی بیماران، همه آنها تحت نظر پزشکان متخصص بیمارستان با آمبولانس به همراه کادر پرستاری برای ادامه درمان به مرکز درمانی شهید گنجی منتقل و نسبت به ادامه درمان آنان اقدام شد.دارابی در باره وضعیت خدمت رسانی بیمارستان گفت: در زمان حاضر وضعیت بیمارستان عادی است و در 24ساعت آینده آماده پذیرش و ارائه خدمات به مراجعان است.وی افزود: ارائه خدمات درمانی در قسمت سرپایی بیمارستان طبق روال عادی در حال انجام است و هیچگونه مشکلی در ارائه اینگونه خدمات وجود ندارد.مدیر درمان تامین اجتماعی استان بوشهر با اشاره به همراهی و همکاری موثر مجموعه‌هایی که در این حادثه به کمک بیمارستان مهر شتافتند گفت:از تلاش کارکنان بیمارستان مهر و سازمان آتش نشانی، اتفاقات اداره برق، اورژانس ١١٥، نیروی انتظامی، مجموعه بهداشت و درمان شهرستان دشتستان و بیمارستان شهید گنجی که به محض وقوع این سانحه در صحنه حاضر شده و کمک کردند، قدردانی کرد.6047/6043            "}