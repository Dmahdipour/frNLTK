{"onTitr":"","titr":" ایران همه ظرفیتش را برای زائران افغانستان دراربعین بسیج کرد","describe":" هرات -ایرنا- سرکنسول جمهوری اسلامی ایران در شهر هرات افغانستان اعلام کرد که تمام ظرفیت های موجود برای ارایه خدمات به زائران اربعین حسینی که از مبدا افغانستان عازم عتبات عالیات هستند، مورد استفاده قرار می گیرد.", "text":"به گزارش ایرنا،«محمود افخمی» روز سه شنبه این سخن را در نشست مشترکی که با روسای شرکت های زیارتی استان هرات، نمایندگان بانک ها و مسئولان بیمه های رازی و ملت در محل کنسولگری به منظور هماهنگی و تسهیل روادید به زائران جریان داشت، بیان کرد. وی درآستانه اربعین به حضور میلیونی مردم در راهپیمایی اربعین اشاره کرد و آن را نشانگر ارادت مسلمانان جهان به امام حسین (ع) دانست و گفت: خوشحالیم که مردم مسلمان افغانستان هر سال مشتاق تر از سال قبل در کنگره میلیونی اربعین در عراق شرکت می کنند.وی افزود که همکاران ما در سرکنسولگری ایران در هرات آماده اند تا به طور شبانه روزی به زائران امام حسین(ع) خدمات کنسولی ارائه کنند.ایشان با اشاره به این موضوع که جمهوری اسلامی ایران در ستاد اربعین تلاش می کند تا از تمامی ظرفیت ها استفاده کند  و خدمات ویژه , ارزان و بموقع برای زائران ارایه نماید گفت که امسال هزینه ویزای دوبار ورود به جمهوری اسلامی ایران با اقامت حداکثر 30 روز فقط 60 یورو و به شکل انفرادی خواهد بود و این تخفیف فقط برای زائران اربعین وضع شده است.سرکنسول جمهوری اسلامی ایران در هرات از تمام روسای شرکت های زیارتی افغانستان خواست به فعالیت اعزام زائران اربعین تنها از منظر عبادی نگاه کنند و تا حد امکان هزینه ها را برای آنها کاهش دهند.افخمی همچنین ضمن اشاره به نقش و اهمیت بیمه در این سفر گفت که در همه نقاط دنیا موضوع بیمه با اهمیت است و لذا ما نیز این بستر را برای ارائه خدمات به افرادی که به جمهوری اسلامی ایران سفر می کنند، فراهم کرده ایم.در ادامه این جلسه سرکنسول ایران به سئوالات نمایندگان حاضر در جلسه پاسخ داد و هماهنگی های مورد نیاز انجام شد .عراق در افغانستان نمایندگی سیاسی ندارد و زائران اربعین برای دریافت روادید باید از کشور دوم استفاده کنند که ایران مهمترین معبر عبوری  علاقه مندان به زیارت عتبات عالیات است و هر سال هزاران زائر از این مسیر راهی عراق می شوند.شبک*آساق*1104*1708            "}