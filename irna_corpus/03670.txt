{"onTitr":"","titr":" توفان 208 سیستانی را روانه بیمارستان کرد","describe":" زاهدان - ایرنا - مدیرکل دفتر مدیریت بحران استانداری سیستان و بلوچستان گفت: 208 نفر از مردم شمال این استان به دلیل مشکلات تنفسی ناشی از توفان و گرد و خاک از روز یکشنبه تاکنون روانه بیمارستان ها و مراکز درمانی شدند.", "text":"عبدالرحمان شهنوازی روز سه شنبه در گفت و گو با خبرنگار ایرنا اظهار داشت: با توجه به خشک بودن تالاب هامون و در نتیجه بروز پدیده توفان و گرد و خاک همواره مردم منطقه سیستان به دلیل مشکلات مختلف تنفسی، ریوی، قلبی و چشمی به مراکز بهداشتی درمانی و بیمارستان ها مراجعه می کنند.وی ادامه داد: در این مدت بیماران به علت عوارض تنفسی، چشمی و قلبی ناشی از توفان و گرد و خاک به مراکز بهداشتی درمانی مراجعه کردند که 36 نفر آنان به دلیل شدت بیماری در بیمارستان ها بستری و 172 نفر به صورت سرپایی درمان شدند.مدیر کل دفتر مدیریت بحران استانداری سیستان و بلوچستان اضافه کرد: از امروز شاهد فروکش کردن توفان در منطقه هستیم.به گفته کارشناس هواشناسی سیستان و بلوچستان توفان گرد و خاک که از روز یکشنبه در منطقه سیستان (زابل، هیرمند، زهک، نیمروز و هامون) آغاز شده بود امروز /سه شنبه/ فروکش کرد. رضا آزادمنش اظهار داشت: حداکثر سرعت وزش باد در این مدت در منطقه سیستان به 104 کیلومتر بر ساعت رسید. وی افزود: میزان غلظت ذرات معلق در هوای منطقه در این مدت 2 هزار و 866 میکرو گرم بر مترمکعب یعنی 19 برابر حد مجاز گزارش شد. به گزارش ایرنا سیستان و بلوچستان با وسعتی حدود 187 هزار و 502 کیلومتر مربع (معادل 5/11 درصد مساحت کشور) و 19 شهرستان و بیش از 2 میلیون و 800 هزار نفر جمعیت پهناورترین استان کشور محسوب می شود که امکان دارد همزمان چندین پدیده از جمله طوفان، بارندگی، سیل، خشکسالی و مواج شدن دریا را تجربه کند. سیستان با پنج شهرستان زابل، زهک، هامون، هیرمند و نیمروز در شمال سیستان و بلوچستان واقع شده است. 7316 **6081            "}