به گزارش ایرنا آیت الله سید احمد میرعمادی در خطبه های نماز جمعه در مصلی الغدیر خرم آباد به سخنان حکیمانه مقام معظم رهبری در جمع بسیجیان و رزمایش محمد رسول الله (ص) اشاره و بیان کرد: این سخنان بسیار مهم و امید بخش بود.امام جمعه خرم آباد گفت: سخنان اساسی مقام معظم رهبری مربوط به جایگاه و نقش جوانان در کشور بود که در پیروزی انقلاب اسلامی در دوران دفاع مقدس، در جهاد فرهنگی و جهاد علمی و جهاد اقتصادی نقش قابل توجه داشتند.وی اظهار داشت: متاسفانه امروز جای جوانان در مدیریت اجرایی کشور کم است و بر خلاف اینکه قانون منع بکارگیری بازنشستگان تصویب شده است چرا افرادی که بازنشسته اند دوباره مدیریت کشور را در دست دارند.به گفته وی مدیرت اجرایی کشور نیازمند پویایی، شادابی و انرژی جوانان است و صحبت های مقام معظم رهبری را باید همگان مدنظر قرار دهند چرا که جوانان شایستگی حضور در عرصه را دارند.آیت الله میرعمادی افزود: بنا بر فرمایشات مقام معظم رهبری ما باید به دنبال پیشرفت کشور باشیم و موانع پیشرفت را کنار بزنیم و با اعتماد به نفس ظرفیت های ایران اسلامی را بشناسیم و واقیعت ها را بپذیریم.وی اظهار داشت: موانع را نیز باید بشناسیم اینکه امروز آمریکا مانع پیشرفت ماست باید واقعیت را بپذیریم و درس بگیریم.نماینده ولی فقیه در لرستان گفت: هزینه سازش با آمریکا به مراتب بیشتر از مقاومت است امروز عربستان و آل سعود مظهر سازش با آمریکا هستند و ملت بزرگ ایران مظهر مقاومت در مقابل آمریکا است و عربستان هزینه گزاف می پردازد و تحقیر می شود.وی در فراز دیگری از خطبه های نمازجمعه اظهار داشت:21 مهرماه سالروز تصویب لایحه ننگین کاپیتولاسیون در مجلس شورای ملی در زمان طاغوت بوده است  که زمینه سلطه بیگانگان بر کشور را فراهم کرد و بنیانگذار انقلاب اسلامی از آن به عنوان سند بردگی یاد کرده است.امام جمعه خرم آباد با بیان اینکه برخورد امام راحل با این لایحه زمینه ساز انقلاب اسلامی شد، ادامه داد: از این حوادث باید برای امروز درس بگیریم و ممکن است لوایحی به مجلس شورای اسلامی برده شود که نمایندگان باید حواسشان جمع باشد.وی بیان کرد: در هر نوع قرارداد و کنوانسیون نظام بین المللی که به تعبیر مقام معظم رهبری دستپخت استکبار جهانی است منافع ملت ها در آنها دیده نشده است.نماینده ولی فقیه در لرستان همچنین گفت: مقام معظم رهبری رهنمون حکیمانه ای دادند و فرمودن آنان قانون مبارزه با تروریسم و پولشویی را تصویب می کنند و شما هم در مجلس وشرای اسلامی مطابق با قوانین اسلامی قانون مبارزه با تروریسم و پولشویی را تصویب کنید.امام جمعه خرم آباد افزود: قانونی که آمریکا در آن نقش داشته و استکبار جهانی تصویب کرده است نباید زیر بارش برویم و باید منافع ملی خودمان را در نظر بگیریم.ایت الله میر عمادی اظهار داشت: خیرخواهان نظام و مقام معظم رهبری حجت را بر نمایندگان تمام کردند و آنها باید حواسشان را جمع کنند مبادا زمینه نفوذ و سلطه را فراهم کنند که قطعا اگر چنین شود باید پاسخگوی تاریخ ایران اسلامی باشند.7274/6060
      
      