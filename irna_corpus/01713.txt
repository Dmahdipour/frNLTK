{"onTitr":"","titr":" شمار افراد تحت پوشش بهزیستی زنجان افرایش نیافته است","describe":" زنجان - ایرنا - مدیر کل بهزیستی استان زنجان گفت: افزایش قابل توجهی در شمار افراد تحت پوشش این اداره کل رخ نداده و این در حالی است که با توجه به مشکلات اقتصادی تعداد مراجعه مددجویان  بیشتر شده است.", "text":"محمد محمدی قیداری روز چهارشنبه در گفت و گو با خبرنگار ایرنا افزود: با مساعدت های دولت، مستمری افراد تحت پوشش بهزیستی سال گذشته 3.5 برابر و امسال نیز 10 درصد افزایش یافته است.وی اظهار داشت: طبق قانون برنامه ششم توسعه مستمری مددجویان تحت پوشش بهزیستی سالانه 20 درصد افزایش می یابد.این مسئول ادامه داد: بر اساس تصمیم های اتخاذ شده مقرر شد که تمامی پشت نوبتی های بهزیستی مستمری دریافت کنند و حدود سه هزار مددجوی استان نیز از این مهم بهره مند خواهند شد.به گفته محمدی، امسال قسمتی از یارانه مددجویان پرداخت شده و بخش دیگری نیز اواخر مهر و آبان پرداخت می شود.مدیر کل بهزیستی استان زنجان ادامه داد: بر این اساس 19درصد خانوارهای استان زنجان به تعداد 25 هزار و 78 خانوار تحت پوشش بهزیستی استان هستند که از این تعداد هفت هزار و 83 خانوار معادل 31 درصد آن مستمری بگیر و 69 درصد مابقی نیز از سایر خدمات موردی این اداره کل استفاده می کنند. وی بیان کرد: هم اکنون حدود سه هزار زن سرپرست خانوار به دلایل مختلف از جمله طلاق، فوت همسر، ازکار افتادگی همسر، خودسرپرستی، اعتیاد، زندانی و یا متواری بودن همسر در بهزیستی دارای پرونده هستند که اغلب آنان مستمری دریافت می کنند.محمدی خاطرنشان کرد: در بحث معلولان نیز کمیسیون های مربوطه تعطیل نشده و در عین حال یکی از راهبردهای بهزیستی پیشگیری از آسیب ها در بخش های مختلف است که این مهم توسط معاونت ها رصد و نظارت می شود.9646/6085            "}