{"onTitr":"","titr":" اینجا تهران خانه امید ماست","describe":" تهران-ایرنا- انجمن دوستداران تهران در بیانیه‌ای به مناسبت روز تهران این شهر را خانه امید دانست و از شهروندان و رسانه‌ها درخواست کرد در این حرکت فرهنگی و اجتماعی برای احیای هویت و میراث پایتخت بکوشند.", "text":"به گزارش ایرنا 14مهر 1286 خورشیدی، متمم قانون اساسی مشروطیت به تصویب مجلس شورای ملی رسید که در اصل چهار آن تهران به عنوان پایتخت ایران رسمیت قانونی پیدا کرد و بر این اساس، شورای اسلامی شهر تهران این روز را به عنوان «روز تهران» نامگذاری کرد.برپایه گزارش روز شنبه روابط عمومی انجمن دوستداران تهران در بخشی از بیانیه این نهاد آمده است: روز تهران روزی که بزرگداشتش را ما شهروندان تهرانی برعهده داریم تا در قالب حرکت‌های مردمی و به عنوان یاریگران شهرمان به صحنه بیاییم و در این صحنه، نقشی هر چند به اندازه یک قاب کوچک و تک‌نفره اما ماندگار و ارزشمند داشته باشیم.در ادامه بیانیه انجمن دوستداران تهران آمده است: شهر ما آنقدر بزرگ و میراث و هویتش آنقدر والا و ارزشمند است که در کالبد «روز» نمی‌گنجد. بر همین اساس، انجمن دوستداران تهران برنامه‌های گوناگونی را در قالب هفته گرامیداشت تهران تعریف کرد و پس از رایزنی با صاحب‌نظران و استادان تهران‌شناس، در پی اجرای این برنامه‌ها برآمد تا امروز در گوشه و کنار شهر شاهد برگزاری نشست‌ها، گردهمایی‌ها و برنامه‌های محله‌ای، منطقه‌ای و شهری باشیم که دوستداران تهران در آنها گرد هم آمده‌اند و مقصودشان این است که برای تهران، برای این شهری که در آن نفس می‌کشیم، زندگی می‌کنیم و کسب و کار داریم، در حد توان خویش قدم بردارند تا روز تهران همیشه زنده بماند و در تقویم‌های رسمی، عرفی و شفاهی ما به فراموشی سپرده نشود. این بیانیه می افزاید: اگر هر یک از ما که در این شهر کار می‌کنیم یا سکونت داریم فقط یک قدم در یک روز برای شهرمان تهران برداریم روزانه بیش از 10 میلیون گام به عشق و خاطر شهر برداشته می‌شود؛ یعنی چیزی نزدیک به پنج کیلومتر حرکت فرهنگی و اجتماعی پاک و مردم‌محور به نفع میراث و هویت شهر؛ حرکتی بدون بوق و کرنا، با پاشنه‌های زنانه و مردانه، آرام و مطمئن، و با سادگی کودکی، نشاط جوانی و خرد سالمندی.برپایه این گزارش، انجمن دوستداران تهران تاکید کرده است: چهاردهم مهرماه، روز تهران است و شما هم به جشن شهرمان دعوتید. هر محله‌، هر میهمانی و هر جمعتان، انجمنی است که دوستداران تهران را در دل خویش دارد. آری شما شمع این انجمن‌اید و روشنایی چشم تهران از شماست؛ بیایید قدم برداریم برای شهر، حتی اگر یک قدم باشد چراکه قدم زدن اجتماعی و فرهنگی ما برای سلامت شهرمان خوب است. پس قرار ما در: «تهران، روز تهران، هر ساعتی به وقت تهران». آری! اینجا تهران خانه امید ماست.تهرام/7245/ 1008            "}