{"onTitr":"","titr":" تورهای تهران گردی در پایتخت برگزار می شود","describe":" ایرنا- تهران - رئیس مرکز ارتباطات و امور بین الملل شهرداری تهران اعلام کرد: به مناسبت «روز تهران» برگزاری تورهای ویژه تهران گردی در مناطق 22گانه پایتخت برنامه ریزی شده است.", "text":"محمد علی کریمی روز چهارشنبه در گفت و گو با خبرنگار ایرنا با اشاره به نامگذاری 14 مهر با عنوان روز تهران به وجه تسمیه این موضوع پرداخت و گفت: 14 مهر 1286 خورشیدی، متمم قانون اساسی مشروطیت به تصویب مجلس شورای ملی رسید که در اصل 4 آن تهران به عنوان پایتخت ایران رسمیت قانونی پیدا کرد و بر این اساس، شورای اسلامی شهر تهران این روز را به عنوان «روز تهران» نامگذاری کرد.وی با اشاره به ویژه برنامه های مدیریت شهری برای این روز اظهارداشت: قرار است روز شنبه 14 مهر با حضور شهردار تهران، اعضای شورای اسلامی شهر تهران، جمعی از شخصیت های فرهنگی و تهران شناسان مراسم روز تهران در کاخ گلستان برگزار شود.به گفته کریمی دلیل انتخاب کاخ گلستان برای برگزاری ویژه برنامه روز تهران این است که قدمت این بنا به دوره کریم خان زند باز می گردد و تنهای بنای تاریخی در استان تهران به شمار می رود که به ثبت جهانی رسیده است.  وی با یادآوری این نکته که برنامه های روز تهران امسال در قالب «هفته تهران» از 14 تا 20 مهرماه در مناطق 22 گانه برگزار می شود گفت: قرار است سازمان فرهنگی و هنری شهرداری تهران با همکاری کانون پرورش فکری کودکان و نوجوانان تورهای گردشگری ویژه دانش آموزان را برگزار کند.رئیس مرکز ارتباطات و امور بین الملل شهرداری تهران ادامه داد: ستاد گردشگری شهرداری تهران نیز با هدف آشنایی شهروندان با هویت تاریخی پایتخت تورهای تهران گردی را در رینگ های گردشگری برگزار می کند؛ علاوه بر این، تمامی مناطق به فراخور امکانات در دسترس، مجموعه برنامه های متناسب با روز تهران را برگزار می کنند.کریمی همچنین از همکاری مرکز ارتباطات و امور بین الملل شهرداری تهران و سازمان زیباسازی برای مناسب سازی چهره شهر همزمان با روز تهران خبر داد و گفت: قرار است در قالب طرح «شهر موزه تهران» تصاویر مجموعه از بناهای تاریخی پایتخت در نقاط مختلف شهر به نمایش گذاشته شود.وی همچنین بر اهتمام شهردار و اعضای شورای اسلامی شهر تهران برای برگزاری مراسم فرهنگی روز تهران تاکید و تصریح کرد: شهرداری تهران با محوریت برنامه های تهران گردی احمد مسجد جامعی و با هماهنگی نهادهای مختلف از جمله اداره کل ارشاد استان تهران، اداره کل میراث استان تهران، شرکت ملی پست، کانون پرورش فکری کودکان و نوجوانان و سازمان های مردم نهاد همچون کمیته حفاظت و پیگیری بناهای تاریخی و انجمن دوستداران تهران مجموعه برنامه های روز تهران را برگزار می کند.تهرام/9353//1348            "}