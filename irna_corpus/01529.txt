{"onTitr":" معاون سازمان ملی استاندارد :    ","titr":" استراتژی تولید باید استاندارد محور باشد","describe":" ایلام - ایرنا - معاون ارزیابی کیفیت سازمان ملی استاندارد با اشاره به لزوم رعایت استانداردها در تولید و خدمات تاکید کرد: استراتژی تولید داخلی باید استاندارد محور باشد.", "text":"به گزارش ایرنا، مسلم بیات روز چهارشنبه در آیین روز جهانی استاندارد در ایلام اظهار داشت: زندگی در عصر کنونی و قرن فراصنعتی بدون استانداردها غیر ممکن است، توجه به این مقوله مهم یک انتخاب نیست، بلکه ضرورتی اجتناب ناپذیر بوده و آنچه آنرا اثر بخش می کند استفاده بهینه یک جامعه از آن است.وی افزود: استانداردها هم اکنون جزو جدایی ناپذیر زندگی و جوامع بشری بوده بطوری که روش‌های علمی را جایگزین شیوه‌های سنتی کرده است. معاون ارزیابی کیفیت سازمان ملی استاندارد تاکید کرد: از مهم ترین سیاست هایی که سازمان ملی استاندارد دنبال می کند هم افزایی با واحدهای تولیدی به منظور فراهم کردن شرایطی مناسب و ایده آل برای تولید محصولات با کیفیت و رونق صادرات است.بیات بر لزوم تغییر استراتژی تولید از نگاه اشتغال محور به استاندارد محور تاکید کرد و یادآور شد: نباید به دنبال این باشیم که در نظام بین الملل برای ما دیکته کنند که چگونه فرایند استانداردسازی را دنبال کنیم بلکه باید با استفاده و تجربه دانش فنی خود به دنبال ایجاد و خلق روش های جدید در این زمینه باشیم.وی هدف اصلی سازمان ملی استاندارد را ایجاد تعادل بین استاندارد، تجارت و تولید دانست و تصریح کرد: استاندارد در کنار حفظ ایمنی و سلامت مردم، به دنبال حمایت از تولید و تجارت هم هست.معاون سیاسی امنیتی استاندارد ایلام نیز در این آیین گفت: علامت استاندارد زبان مشترک تمامی کشورها برای تعیین کیفیت کالا است،  امروز برندهایی موفق هستند که با این مقوله همگام و همراه باشند، در واقع بدون داشتن و رعایت استاندارد مناسب تولیدی نمی توان به بازار جهانی ورود کرد.محمد نوذری افزود: یکی از مشکلات کنونی در کشور ما این است در حوزه تولیدات داخل به دنبال سود هستیم و به مقوله استاندارد توجهی نمی شود، رعایت استاندارد و اهمیت بحث و لزوم شاخص های استاندارد در سطح عمومی اعتمادسازی را موجب شده و در امر سلامت اجتماعی نقش بسیار مهمی ایفا می کند.وی تاکید کرد: اگر محصولات با رعایت استانداردهای لازم تولید، بسته بندی و عرضه شوند بدون شک تاثیر آن را در توسعه و پیشرفت و رونق اقتصادی به وضوح مشاهده خواهیم کرد. معاون استاندار ایلام ادامه داد: در عصر فرا صنعتی کنونی همه چیز در حال تحول است، در این عرصه استانداردهای جدیدی که به مدیریت کیفیت موسوم است، فقط به نتیجه محصول نهایی بسنده نمی‌ کنند، بلکه خط تولید را از ابتدا تا انتها زیر نظر می‌گیرد، به طور قطع این مدیریت هدفمند، پویایی را به بخش های سازمانی هدیه می‌دهد.مدیرکل استاندارد ایلام نیز در این نشست گفت: نیاز به استانداردها در همه دوران احساس شده است، در حقیقت بدون توجه به این مهم همگام سازی با اقتصاد غیر ممکن است.مهناز همتی با اشاره به اقدامات این اداره کل در سال جاری افزود: در نیمه نخست سال جاری بیش از 270 مورد بازرسی از واحدهای تولیدی استان انجام شد که منجر به صدور 11 مورد صدور پراونه علامت استاندارد شده است.وی، 276 مورد بازرسی از واحدهای تولیدی و خدماتی، 430 مورد بازرسی از نازل های جایگاه های سوخت، 75 مورد گواهی اولیه آسانسور برای مالکان بهره بردار و 273 مورد بازرسی از تجهیزات شهربازی های استان را از دیگر اقدامات این اداره کل در نیمه نخست سال جاری بوده است.چهاردهم اکتبر برابر با 22 مهر به نام روز جهانی استاندارد تعیین و نامگذاری شده است.3032/6034            "}