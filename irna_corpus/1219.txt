{"onTitr":"","titr":" مشتی از خروار هرج و مرج در کاخ سفید","describe":" تهران- ایرنا- گمانه زنی های گوناگونی در مورد دلایل استعفای «نیکی هیلی» از نمایندگی آمریکا در سازمان ملل بیان می شود اما به اعتقاد تحلیلگران این کناره گیری نشانه ای از وجود هرج ومرج در تیم سیاست خارجی کاخ سفید است.", "text":"به گزارش گروه تحلیل، تفسیر و پژوهش های خبری، نیکی هیلی برجسته ترین زن عضو کابینه «دونالد ترامپ» بود که با استعفای ناگهانی خود بسیاری را شگفت زده کرد.  وی به عنوان نماینده ایالات متحده در سازمان ملل متحد در ماه های نخست حضور در این سازمان بسیار جنجالی ظاهر شد و استعفای ناگهانی و پذیرش آن از سوی رئیس جمهوری آمریکا هم خبر غیرمنتظره ای بود که تقریبا هیچ کس انتظار شنیدن آن را در این برهه زمانی نداشت. گفته می شود وی پیش از این با رئیس جمهوری آمریکا در مورد مشغله زیاد و خستگی از پُست نمایندگی آمریکا در سازمان ملل صحبت کرده بود اما تا صبح روز سه شنبه که این تصمیم هیلی رسانه ای شد هیچ یک از کارکنان کاخ سفید و حتی ترامپ هم از قطعیت موضوع اطلاع نداشتند. **هرج و مرج در سیاست خارجی آمریکا هیلی از نگاه بسیاری از کارشناسان، افراطی ترین همکار ترامپ بود که تاکنون به همکاری با او ادامه داد. وی در عین آرمان‌ گرایی افراطی خود فردی به شدت ایدئولوژیک در عرصه تصمیم سازی های آمریکا در سیاست خارجی هم به شمار می رود که به اندازه رئیس جمهوری ایالات متحده به شعار «اول آمریکا» اعتقاد نشان داد. وی یک از تندروترین مقام های کاخ سفید بود که هیچگاه دیدگاه های ضدایرانی خود را مخفی نمی کرد و بارها در نشست ها یا سخنرانی های رسمی و غیررسمی خود، ادعاهایی بسیاری را علیه کشورمان مطرح کرد. جالب اینجا است هیلی در بسیاری از این ادعاها به ویژه در شورای امنیت ناکام ماند. روزنامه «گاردین» در گزارش خود خروج هیلی از دولت ایالات متحده را نشانه ای از وجود هرج و مرج در کاخ سفید و سیاست خارجی ترامپ ارزیابی کرد و نوشت: ترامپ در 22 ماه ریاست جمهوری کار با سه مشار امنیت ملی و دو وزیر امور خارجه را تجربه کرد و اکنون باید به دنبال پر کردن یک پست خالی مهم در حوزه امنیت ملی باشد و جایگزینی برای نماینده آمریکا در سازمان ملل پیدا کند. به نوشته این روزنامه بریتانیایی، استعفای هیلی تعجب همه را برانگیخت اما وزیر امور خارجه آمریکا و کارکنان کاخ سفید را بیش از همه در بهت فرو برد. در حالی که در دوسال گذشته مقام های ارشد بسیاری از کاخ سفید یا کابینه خارج شدند اما اعلام چنین اقدامی پیش از انتخابات میاندوره ای کنگره بسیار تاثیرگذار است زیرا ممکن است این سوال را مطرح سازد که آیا هیلی این تصمیم را به خاطر هرج و مرج در دولت اتخاذ کرده است یا اینکه می خواهد خود را برای ریاست جمهوری آماده کند؟ بنا بر تحلیل این روزنامه آشکارتر از همه موضوعات آن است که سیاست خارجی ترامپ در اوج هرج و مرج قرار دارد و هیچ کس هم به آن توجهی نمی کند. اگرچه سیاست خارجی شبیه نظامی استبدادی نیست اما اکنون با تصورات ناپایدار یک رئیس جمهوری از طریق توئیت و گزارش های فاکس نیوز هدایت می شود. به نوشته تحلیلگر این روزنامه، سیاست خارجی بدون برنامه کاخ سفید نه تنها برای آمریکا بلکه برای جهان چالش ساز شده است. نتیجه این فرایند در داخل آمریکا آن است که تیم ترامپ قادر به ادامه همکاری با وی نیست و افراد بدون پس دادن آزمون خود در یک بحران بین المللی مهم، کنار می روند. در این شرایط اگر دونالد ترامپ بخواهد برای یک بحران امنیت ملی واقعی چاره اندیشی کند، باید به داد جهان رسید. از نگاه روزنامه «واشنگتن پست» چیزی که کناره گیری هیلی را برجسته می کند این تحلیل است که وی برای تغییر سیاست ها چندان مناسب نبود زیرا به رغم انتقادهای تند از سازمان ملل متحد همان رویکردهای کلینتون و اوباما را در سیاست خارجی دنبال می کرد. از طرف دیگر در دوره «رکس تیلرسون»، هیلی خود را فرد نخست در سیاست خارجی به نمایش گذاشت اما در برخی حوزه ها با سیاست های دولت مخالف بود و اعتقاد داشت شعار نخست آمریکا نباید به مفهوم آمریکای تنها باشد؛ این رویکرد وی در پرونده های مهاجرت و روسیه آشکار بود. این روزنامه آمریکایی افزود: از نگاه تحلیلگران نقش هیلی در چند ماه اخیر بسیار کمرنگ شده بود و در دو پرونده مهم ترامپ -یعنی ایران و کره شمالی- وی جایگاهی را نداشت. اکنون جان بولتون می تواند بسیاری از خواسته های ضد سازمان مللی ترامپ را اجرایی کند زیرا وی تجربه و شناخت دقیقی از آن دارد. ** به حاشیه رفتن یا آماده شدن برای ریاست جمهوری؟ رسانه ها گمانه زنی های گوناگونی را در مورد دلیل کناره گیری بهت آور هیلی بیان می دارند. یکی از مهمترین و محتمل ترین فرضیه ها که برخی رسانه ها همچون تارنمای شبکه خبری «سی.ان.ان» به آن پرداخته این است که با آمدن «جان بولتون» و «مایک پومپئو» به پست های مشاور امنیت ملی و وزیر امور خارجه ترامپ عرصه برای هیلی تنگ شده بود و به عبارت دیگر وی در سیاست خارجی واشنگتن به حاشیه رانده شد. برخی دیگر هم موضوع بازگشت به عرصه های تجاری و مدیریت شرکت هایی را که هیلی درآن تجربه و سابقه موفقی داشت، به عنوان دلیل این تصمیم بیان می کنند.تحلیلگر  سی.ان.ان نوشته هیلی اکنون یک فرزند دانشجو دارد و فرزند دیگر وی نیز تا چند سال دیگر باید وارد دانشگاه شود. وی می تواند در بخش خصوصی آمریکا حقوقی به مراتب بالاتر دریافت کند. البته برخی تحلیل ها نیز بازگشت به عرصه سیاست در آمریکا را از مهمترین برنامه های هیلی برای آینده می دانند. این دیپلمات هندی الاصل که پیش از این فرماندار ایالت کارولینای جنوبی بود ممکن است بخواهد برای دوره های بعدی خود را به عنوان نامزد ریاست جمهوری از سوی جمهوریخواهان معرفی کند. البته گفتنی است وی این فرضیه را رد کرد. ترامپ حضور خود در انتخابات سال 2020 را اعلام کرده است. به نوشته یورو نیوز شاید هیلی سال 2024 را هدف اصلی برای انتخابات ریاست جمهوری قرار داده باشد. اکنون هیلی با استعفای خود تلاش می کند حاشیه های کمتری را به علت سیاست های ماجراجویانه ترامپ و نزدیکان تندروی وی برای خود به ثبت برساند. سی.ان.ان چنین تحلیل کرده که در سال 2024 شش سال از جدایی هیلی از ترامپ می گذرد بنابراین وی می تواند گزینه مناسبی برای جمهوریخواهان باشد. از طرف دیگر از آنجا که وی رابطه خوبی را با ترامپ داشته است، در صورت دو دوره ای شدن رئیس جمهوری کنونی، امکانات و زمینه برای حمایت از ریاست جمهوری یک زن در حزب جمهوریخواه فراهم خواهد بود. پژوهش**9130**9279            "}