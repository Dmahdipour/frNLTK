{"onTitr":"","titr":" نخستین جشنواره صنایع خلاق کشور در زاهدان برگزار می شود","describe":" زاهدان – ایرنا- نخستین جشنواره صنایع خلاق کشور با حمایت ستاد توسعه فناوری ‌های نرم و هویت‌ ساز معاونت علمی و فناوری رئیس جمهوری 18 تا 20 مهر در زاهدان برگزار می ‌شود.", "text":"به گزارش ایرنا دبیر جشنواره صنایع خلاق روز یکشنبه در نشست خبری با اصحاب رسانه اظهار داشت: نخستین جشنواره صنایع خلاق به همراه رویداد سه روزه کارآفرینی نوگام صنایع خلاق از هجدهم تا بیستم مهرماه جاری با حمایت ستاد توسعه فناوری‌ های نرم و هویت‌ ساز معاونت علمی و فناوری رئیس جمهوری و  پارک علم و فناوری استان سیستان و بلوچستان، در شهر زاهدان برگزار می ‌شود.فرید شاهمرادی با بیان اینکه 170 نفر برای شرکت در این جشنواره ثبت نام کرده اند، افزود: شرکت کنندگان در این رویداد در 6 حوزه کسب و کار صنایع خلاق شامل بازی‌سازی، پویانمایی، صنایع‌دستی، طراحی، تولید محتوای دیجیتال و گردشگری ایده پردازی کرده و با یکدیگر رقابت می کنند.وی ادامه داد: در این جشنواره ایده های ارائه شده در کارگاه مسابقه طراحی پاویون شهری نیمروز، با محوریت بهره مندی از بادهای 120 روزه سیستان در معماری شهری به داوری گذاشته می شود و به سه تیم برتر جوایز نقدی اهدا خواهد شد. شاهمرادی با بیان اینکه در زمان برگزاری این جشنواره، رویداد سه روز کارآفرینی نوگام صنایع خلاق نیز برگزار می شود، خاطر نشان کرد: 10 مربی در این مدت به شرکت کنندگان در زمینه ارائه ایده، اعتبار سنجی و مفاهیم کسب و کار مشاوره می دهند و در پایان ایده های برتر معرفی و تجلیل می شوند.دبیر جشنواره صنایع خلاق تصریح کرد: با توجه به ظرفیت های فرهنگی و هنری موجود در سیستان و بلوچستان برای توسعه اشتغال و کسب و کار برگزاری این جشنواره در زاهدان برنامه ریزی شد.وی با بیان اینکه نقطه تلاقی بین فرهنگ و تکنولوژی خلاقیت است، ادامه داد: با توجه به معضلات موجود در زمینه کشاورزی و دیگر صنایع بهترین راه ارتقای شاخص اشتغال در این استان روی آوردن به نوآوری و استفاده از ظرفیت های فرهنگی و هنری مانند گردشگری و صنایع دستی است.به گزارش ایرنا در جریان برگزاری نخستین جشنواره صنایع خلاق برای اولین بار در کشور استودیو انیمیشن و دوبله در پارک و علم و فناوری سیستان و بلوچستان برای پیشبرد فضای کسب و کار افتتاح می شود. همچنین هفت شرکت نوآوری در استان با افتتاح دفتر در این جشنواره فعالیت خود را آغاز می کنند. در این جشنواره از سه نرم افزار طراحی صنایع دستی سیستان و بلوچستان رونمایی می شود. امضا تفاهم نامه ایجاد مرکز نوآوری شهری با شهرداری زاهدان و تفاهم نامه ایجاد دپارتمان تجاری سازی نوآورانه با اداره کل میراث فرهنگی، صنایع دستی و گردشگری و هولدینگ اکسون مکران از دیگر برنامه های جشنواره صنایع خلاق در استان است.9908 **6081            "}