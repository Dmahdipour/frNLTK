{"onTitr":"","titr":" صادرات رب گوجه، سیب زمینی و خوراک دام و طیور ممنوع شد","describe":" تهران- ایرنا- وزیر صنعت، معدن و تجارت در نامه ای به رییس گمرک جمهوری اسلامی ایران، صادرات سیب زمینی، خوراک دام و طیور و رب گوجه فرنگی را ممنوع اعلام کرد.", "text":"به گزارش دوشنبه وزارت صنعت، معدن و تجارت، در نامه «محمد شریعتمداری»، ممنوعیت صادرات سیب زمینی، خوراک دام و طیور و رب گوجه فرنگی از بیستم مهرماه 1397 تا اطلاع بعدی است. صادرات سیب زمینی با ردیف تعرفه‌های (07143000)، (07142000)، (07019000) و (07011000) ممنوع شد. خوراک دام و طیور با ردیف تعرفه‌های (23080000)، (23099090)، (23099040) و (23099030) نیز جزو ممنوعیت هاست. صدور رب گوجه‌فرنگی با ردیف تعرفه‌های (20021000)، (20029010)، (20029090)، (20095000) و (21032000) تا اطلاع بعدی ممنوع اعلام شد.به گزارش ایرنا، طبق آمار وزارت جهاد کشاورزی در سال زراعی 97 - 1396 تولید پنج میلیون و 500 هزار تن گوجه فرنگی در 122 هزار و 281 هکتار پیش بینی شده که 2 میلیون و 381 هزار تن در 59 هزار و 51 هکتار مربوط به طرح استمرار و کشت بهاره است.سه میلیون و 112 هزار تن محصول نیز در 63 هزار و 222 هکتار مربوط به کشت تابستانه تولید می شود.در بحث صادرات نیز پارسال حدود 532 هزار تن گوجه فرنگی به ارزش 154 میلیون و 500 هزار دلار و 134 هزار تن رب گوجه فرنگی به ارزش 189 میلیون و 500 هزار دلار به کشورهای هدف صادر شد.در پنج ماهه امسال نیز نزدیک 306 هزار تن گوجه فرنگی به ارزش 112 میلیون دلار و 48 هزار تن رب گوجه فرنگی به ارزش 68 میلیون دلار به عراق، افغانستان و کشورهای حاشیه خلیج فارس صادرات صورت گرفت.سرانه مصرف گوجه فرنگی تازه خوری و سس و رب گوجه فرنگی فرآوری شده برای هر ایرانی حدود 50 کیلوگرم برآورد شده است.همچنین مدیرکل دفتر سبزی و صیفی وزارت جهاد کشاورزی درباره تولید سیب زمینی گفت: برای سال زراعی 97 - 1396 تولید حدود چهار میلیون و 930 هزار تن سیب زمینی در 141 هزار و 402 هکتار پیش بینی شده است که از این میزان سه میلیون و 300 هزار تن در 97 هزار و 100 هکتار، کشت پاییزه است.«حسین اصغری» ادامه داد: یک میلیون و 627 هزار تن در 64 هزار و 302 هکتار نیز در طرح استمرار و بهاره تولید می شود که بخش عمده آن محقق شده است.وی میزان صادرات پارسال سیب زمینی را بیش از 610 هزار تن عنوان کرد و افزود: در پنج ماهه امسال 148 هزار تن به ارزش 50 میلیون دلار به عراق و افغانستان صادر شد.به گفته وی، سرانه مصرف سیب زمینی تازه خوری و فرآوری شده در کشور 43 تا 45 کیلوگرم است.امروز همچنین «حمید ورناصری» مدیرعامل شرکت پشتیبانی امور دام کشور به خبرنگار اقتصادی ایرنا گفت: از 17 کشتی حامل نهاده های دام و طیور، تاکنون چند محموله به بندر امام(ره) رسیده است و هیچ کمبودی در تامین ذرت، کنجاله سویا و جو نداریم.طبق آمارها، سالیانه نزدیک به 9 میلیون تن انواع نهاده های دامی ذرت، جو و کنجاله سویا به ارزش حدود سه میلیارد دلار وارد می شود؛ در واقع نزدیک به 80 درصد نهاده های مورد نیاز کشور وارداتی است.نهاده های دام و طیور جزو کالاهای اساسی و اولویت یک به شمار می آید که با ارز رسمی 4200 تومان وارد می شود.اقتصام*3061*1961*            "}