{"onTitr":"","titr":" لباس فرم مدارس متناسب با فرهنگ ایرانی اسلامی طراحی می شود","describe":" تهران- ایرنا-مدیرکل دفتر مرکزی انجمن اولیا و مربیان وزارت آموزش و پرورش گفت: در راستای اجرایی کردن زیر نظام «راهبری و مدیریت سند تحول نظام آموزشی» بنا داریم برای سال آینده لباس فرم مدارس متناسب با فرهنگ ایرانی اسلامی طراحی کنیم.", "text":"نورعلی عباسپور روز شنبه در گفت و گو با خبرنگار حوزه آموزش ایرنا اظهار داشت: سند تحول دو وظیفه برای ما مشخص کرده که شامل طراحی مدل لباس متناسب با سن، جنس و پایه های مختلف تحصیلی و یک بخشی هم مربوط به تنوع لباس ها است که در سال تحصیلی جاری در قالب یک کارگروه تخصصی با همه نهادها و حوزه های دانشگاهی مرتبط بناست وضعیت لباس فرم مدارس تعیین تکلیف شود.وی ادامه داد: موضوع دیگری که در این کارگروه مورد بررسی قرار می گیرد این است که آیا هر سال باید لباس فرم جدیدی برای دانش آموزان طراحی شود و یا اینکه می توانند یک لباس را چندین سال بپوشند و تغییری در طراحی لباس هر سال نداشته باشیم تا اولیا مجبور به خرید نشوند.مدیر کل دفتر مرکزی انجمن اولیا و مربیان تصریح کرد: سال تحصیلی آینده با جمع بندی وضعیت طراحی و تولید لباس فرم مدارس، ضمن ساماندهی حوزه اجرا، لباسی متناسب با فرهنگ کشورمان ارائه خواهیم کرد.عباسپور یادآور شد: اکنون مطالعات بین المللی در این رابطه انجام و مشخص شد که بسیاری از کشورها لباس فرم مشخصی برای دانش آموزان دارند که هویت اجتماعی آنها که همانا دانش آموزی است و وظایفی که در این نقش باید داشته باشند را نشان می دهد.مدیر کل دفتر مرکزی انجمن اولیا و مربیان با بیان اینکه اکنون لباس فرم مدارس متناسب با هر منطقه و به صورت استانی طراحی و تولید می شود و انتخاب طرح به عهده انجمن اولیا و مربیان مدارس است، تصریح کرد: برخی استان ها با همکاری نهادهای صنفی، لباس فرم دانش آموزان را به صورت متنوع و در طرح ها و رنگ های مختلف به مدارس معرفی می کنند و در نهایت با نظر انجمن اولیا و مربیان، خانواده ها اقدام به خرید می کنند.عباسپور ادامه داد: در سال جاری روال طراحی و تولید لباس فرم مدارس همانند سال های گذشته بود به این نحو که اصناف قیمت مناسب را تعیین کرده و انجمن اولیا و مربیان نیز در صورت موافقت، خانواده ها را برای خرید هدایت می کردند.به گفته وی شورای انجمن اولیا و مربیان مدارس اکنون درباره نوع و محل خرید لباس فرم دانش آموزان تصمیم گیری می کند و وزارت آموزش و پرورش صرفا یک سری شاخص های کلی را اعلام می کند مبنی بر اینکه هیچ گونه اجبار و تحمیلی به خانواده ها برای تهیه لباس فرم مدارس نباید صورت گیرد.* سازمان دانش آموزی نظارت بر بوفه مدارس را به عهده داردمدیر کل انجمن اولیا و مربیان در خصوص بوفه مدارس نیز گفت: بر اساس دستورالعمل وزیر آموزش و پرورش نظارت، اجرا و مدیریت بوفه ها و پایگاه های تغذیه در مدارس به سازمان دانش آموزی و بخش تخصصی و بهداشتی آن به معاونت تربیت بدنی و سلامت وزارت آموزش و پرورش واگذار شده است.عباسپور با اشاره به اینکه انجمن اولیا و مربیان نیز در تمامی امور و تصمیمات مدرسه از جمله بوفه و پایگاه های تغذیه نقش دارند، تصریح کرد: این دستورالعمل به منظور نظارت بر راه‌اندازی و نحوه و کیفیت اداره بوفه‌ها و نیز تامین بخشی از انرژی و مواد مغذی سالم مورد نیاز دانش‌آموزان تهیه شده است.وی افزود: مدیر مدرسه مسئول اصلی پایگاه تغذیه سالم (بوفه) مدرسه است و تصمیم‌گیری درباره نحوه اداره پایگاه به صورت درآمدی اجاره یا خودگردان با مسئولیت مستقیم او است و در صورت دریافت نشدن مجوز، تنها مدیر مدرسه پاسخگو خواهد بود.تحقق منویات رهبری درباره عملیاتی‌کردن اقتصاد مقاومتی و حمایت از تولیدات داخلی، کارآفرینی و ایجاد شغل برای نیروهای وابسته به سازمان دانش‌آموزی، حمایت از حقوق مصرف‌کنندگان به ویژه دانش‌آموزان، ایجاد نقش فعال اقتصادی برای مربیان و کارشناسان عضو سازمان، تامین منابع درآمدزایی برای تقویت برنامه‌های فرهنگی، ‌اجتماعی و بهداشتی، ترویج نمادهای ایرانی اسلامی در محصولات تولیدی و توزیعی، عرضه محصولات استاندارد و مورد تایید وزارت بهداشت از جمله اهداف این دستورالعمل است.بر اساس این دستورالعمل، تاکید شده است اولویت اصلی سازمان دانش‌آموزی در سطح استان، شهرستان و منطقه در زمینه پایگاه‌های تغذیه سالم مدارس، نظارت بر عملکرد این اماکن و همچنین کمک به بهبود تغذیه دانش‌آموزان محروم است.دستورالعمل ابلاغی شامل همه مدارس دولتی وغیردولتی است و مجوز پایگاه تغذیه سالم (بوفه) از زمان صدور به صورت عادی یک سال اعتبار دارد و پایگاه تغذیه سالم در سازمان دانش‌آموزی استان ها راه‌اندازی می‌شود و اموری مانند صدور مجوز بوفه، پیگیری مصوبات و کمک برای تحقق وظایف کمیته استانی پایگاه تغذیه سالم، نظارت اجرایی بر روند فعالیت‌های بوفه‌ها و ارائه گزارش مستمر 3 ماهه به پایگاه تغذیه سالم مرکز را انجام خواهد داد.علمی**1883**1440            "}