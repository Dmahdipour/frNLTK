{"onTitr":"","titr":" مسئولان و اهالی هنر به تشکیل سازمان تئاتر آری گفتند","describe":" تهران- ایرنا- مسئولان و اهالی هنر در نشست تخصصی «سازمان تئاتر، آری یا نه؟» یکصدا تشکیل سازمان تئاتر اما به صورت خصوصی و بدون دخالت دولت را خواستار شدند.", "text":"به گزارش روز یکشنبه خبرنگار ایرنا، نشست تخصصی «سازمان تئاتر، آری یا نه؟» با حضور سید محمدمجتبی حسینی معاون هنری وزیر فرهنگ و ارشاد اسلامی، علی‌اصغر کاراندیش معاون توسعه، مدیریت و منابع وزارت فرهنگ و ارشاد اسلامی، شهرام گیل‌آبادی مدیرعامل خانه تئاتر، مرتضی کاظمی از مدیران وزارت فرهنگ و ارشاد اسلامی و علی منتظری از مدیران پیشین مرکز هنرهای نمایشی و همراهی هنرمندان در سالن مشاهیر تئاتر شهر برگزار شد.در این نشست حسینی با اشاره به ضرورت رویکرد خوب و واقع‌گرایانه و شناسایی جغرافیای انسانی هنر امروز، تصریح کرد: تاکنون پیمایشی از هنر ایران به عمل نیامده است اما با همین سنجش‌ها می‌توانیم برنامه‌ریزی مناسب داشته باشیم تا در مسیر شناخت رویکرد و تدوین چشم‌انداز گام برداریم و گام‌های بعدی شامل تشکیل سازمان نیز می‌شود.وی با بیان اینکه سازمان دولتی محکوم به ناکارآمدی است، اظهار داشت: دولت خوب باید سیاست‌گذار و ناظر خوبی باشد اما نباید عاملیت را بر عهده بگیرد که در غیر این صورت توزیع نامتوازنی که مطلوب هیچ کس نیست ایجاد می شود. حسینی با بیان اینکه در دوره جاری پیمایش هنر ایران به نتیجه خواهد رسید، خاطرنشان کرد: سیاست‌گذاری، حمایت و نظارت وظیفه وزارت فرهنگ و ارشاد اسلامی است و هنرمندان و دولت به صورت مشارکتی، در کنار هم یک خواسته را گام به گام پیش ببرند اما در مورد سازمان تئاتر این ساختار باید خصوصی باشد. وی افزود: دولت بر آمده از ملت است و تمام متخصصین در هر رشته در کنار یکدیگر جامعه را به سمت جلو پیش می‌برند تا به هدف مشترک توسعه برسند؛ ملت و دولت در تخاصم با یکدیگر نیستند.** تشکیلات دولتی خلاقیت هنرمند را از بین می‌بردکاراندیش نیز در ادامه گفت: در سطح دولت، بنیاد رودکی و فضاهای مختلف وجود دارد که با وزارتخانه و دولت مرتبط هستند.وی تصریح کرد: تشکیلات هنرمندان تئاتر باید غیردولتی و متعلق یه خود اهالی تئاتر باشد و اهداف نظام صنفی را در پیش بگیرد.وی افزود: نظام صنفی فرهنگ و هنر با صنوف دیگر متفاوت است و در نتیجه باید به صورت مستقل و آزاد فعالیت خود را ادامه دهد زیرا اتصال به دولت ایده و خلاقیت را به دلیل دخالت‌های کم و زیاد این نهاد از هنرمند می گیرد.وی خاطرنشان کرد: تشکیلات دولتی نمی تواند پاسخگوی نیاز اهالی فرهنگ و هنر باشد در حال حاضر نیز حتی با وجود افزایش سه برابری بودجه در سال‌های اخیر به دلیل نبود دخالت هنرمندان در تقسیم آن، همچنان نارضایتی‌ها وجود دارد. به گفته وی، هر گاه که دولت نقش پررنگ‌تری در این زمینه برعهده گرفته است نارضایتی هنرمندان نیز افزایش یافته است پس در این دوره باید نقش هنرمندان را افزایش دهیم.کاراندیش با بیان اینکه دولت باید تنها به وظیفه نظارتی و حمایتی خود عمل کند، اظهار داشت: سازمانی که به دولت وصل باشد نمی‌تواند از مواضع صنفی دفاع کند.** بیش از 17 هزار نفر از هنر تئاتر کسب درآمد می‌کنندگیل آبادی با بیان اینکه در تمام سال‌های گذشته هنوز نتوانسته‌ایم کلمه هنر را به وزارت فرهنگ و ارشاد اسلامی اضافه کنیم، تصریح کرد: برای توسعه تئاتر نیاز به سندهای بالا دستی داریم که این هنر تاکنون از آن محروم بوده است.وی با بیان اینکه توسعه با اسناد بالا دستی امکان پذیر می‌شود، خاطرنشان کرد: باید نظامی ایجاد کنیم که به وسیله آن به یک هدف دست یابیم.گیل آبادی با اشاره به اینکه حدود 150 هزار نفر در حوزه تئاتر شغل دارند، اظهار داشت: 17 هزار و 48 نفر از این طریق روزگار خود را می‌گذرانند به این معنا که در این هنر فعال هستند.وی افزود: یک هزار و 292 سالن در اختیار تئاتر است و درآمد این هنر 80 میلیارد تومان در سال است. مدیرعامل خانه تئاتر با اشاره به جمعیت فارغ التحصیلان رشته نمایش خاطرنشان کرد: ظرفیت عظیمی برای رسیدن به هدف و توسعه کشور وجود دارد اما سیاست‌های بازدارنده هیچ کمکی نمی‌کنند.وی با بیان اینکه در گام نخست باید چشم اندازی از تئاتر تعریف شود و سپس اهداف، ماموریت، سیاست و راهبردها مشخص شوند و بعد از آن به ایجاد سازمان فکر کرد، گفت: اگر برنامه‌ای نداشته باشیم بخش عمده‌ای از انرژی کشور بدون هدف از می‌رود که به نفع کشور نیست. گیل آبادی افزود: هر نگاه دولتی با شکست رو به رو است و دولت هم این شکست را نمی پذیرد. ** تکلیف تئاتر باید مشخص شودکاظمی با بیان اینکه پیش از ایجاد سازمان، رویکرد مدیران اهمیت دارد که آیا حاکمیت هنر را می‌پذیرند یا خیر، اظهار داشت: اگر میزان ارزش تئاتر برای حاکمیت پایین باشد مشکلات این هنر حتی با ایجاد وزارت تئاتر هم حل نمی‌شود.وی مهم‌ترین نکته را تعیین تکلیف تئاتر خواند و خاطرنشان کرد: خط مشی و نگاه حاکمیت باید به تئاتر اصلاح شود زیرا هنر و فرهنگ در کل نظام به طور کلی هیچ شمرده می شود که این موضوع اولین مانع برای توسعه تئاتر است.کاظمی، دولت، اهالی تئاتر و مردم را سه رکن اصلی تئاتر نام برد و اظهار داشت: تضعیف هر کدام از این رکن ها می‌تواند آسیب‌زننده باشد پس باید با تعامل با یکدیگر به توسعه هنر تئاتر کمک کنند.** تشکیل سازمان راه حل مشکلات تئاتر است منتظری با اشاره به دوران مدیریت خود گفت: در آن زمان ایده سازمان تئاتر را به مجلس بردیم اما پیگیری نکردن هنرمندان باعث شد که سازمان سینمایی تشکیل شود اما سازمان تئاتر به هیچ کجا نرسد.وی با طرح این سوال که چرا برای سازمان تئاتر تهیه چشم انداز و رویکرد مهم شده است اما برای تشکیل سازمان سینمای هیچ کدام از این مسائل مطرح نشد، خاطرنشان کرد: تئاتر رشته مادر تلقی می شود اگر تئاتر خوب و قوی داشته باشیم پس از آن سینما، تلویزیون، کتاب و ادبیات خوب خواهیم داشت.این مدیر پیشین مرکز هنرهای نمایشی، افزود: اگر به تئاتر شهرستان توجه بیشتر نشان بدهیم به تئاتر کمک کرده ایم و در این صورت سینما، تلویزیون و هنرهای بهتری خواهیم داشت.وی با بیان اینکه برای استقلال، حرکت و تاثیرگذاری نیاز به سازمان تئاتر داریم اظهار داشت: باید سازمان متولی تئاتر با حضور هنرمندان و همراهی مسئولان داشته باشیم.منتظری با بیان اینکه یک سازمان می‌تواند منسجم‌کننده همه نیروها باشد و تئاتر را از وضعیت ملوک الطوایفی خارج می‌کند، تاکید کرد: در گام نخست باید سازمان تشکیل شود و پس از آن می‌توانیم مشکلات را حل کنیم. نبود تئاتر مشکلات بسیاری را ایجاد می کند و تشکیل سازمان راه حل مشکلات تئاتر است.به گفته وی، با همراهی معاونت هنری و از طریق وزیر فرهنگ و ارشاد اسلامی با حمایت خانه تئاتر و مجلس شورای اسلامی، سازمان تئاتر تشکیل می شود.فراهنگ** 7561** 9053            "}