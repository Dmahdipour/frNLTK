زیور بابایی روز جمعه در گفت و گو با خبرنگار ایرنا اظهار داشت: خوشبختانه در نیم فصل اول رقابت ها عملکرد خوبی داشتیم و توانستیم به قهرمانی برسیم هر چند تجربه نشان داده که بازی ‌های نیم ‌فصل دوم همیشه سخت ‌تر است زیرا برخی تیم ‌ها یارگیری کرده و تمام تلاششان را برای حضور در رده های بالایی جدول انجام می دهند. وی با بیان این که از عملکرد بازیکنانم در بازی امروز راضی هستم چرا که تمام دستورات کادر فنی را در زمین اجرا کردند گفت: ما در طول هفته تمرینات پر فشاری انجام می دهیم که این موضوع باعث می شود در مقابل حریفان به خوبی صف آرایی کنیم، اگر چه نقاط ضعفی در تیم مان وجود دارد که باید آن ها را برطرف کنیم.سرمربی تیم فوتسال ملی حفاری افزود: در تعطیلات نیم فصل سعی می کنیم روی نقاط ضعف و قوت خود بیشتر کار کنیم و با آمادگی بیشتری به مصاف حریفان برویم.وی در خصوص تیم پالایش نفت آبادان گفت: این تیم فصل گذشته قهرمان ایران شد و امسال نیز نتایج خوبی کسب کرده است، در طول سال های اخیر بازی ‌های ما با تیم نفت آبادان به دلیل حضور 2 تیم خوزستانی بسیار جذاب و تماشاگرپسند بوده است.بابایی عنوان کرد: در نیم فصل دوم رقابت ها تمام تلاش مان را انجام می دهیم تا ابتدا به مرحله پلی آف صعود کرده و در ادامه به دنبال قهرمانی باشیم.در ادامه خدیجه پوربهبهانی سرمربی تیم پالایش نفت آبادان با بیان این که در بازی امروز بازیکنانم از جان مایه گذاشتند و من به آن ها افتخار می کنم گفت: قطعا اگر دقت بیشتری داشتیم امروز بازنده میدان نبودیم و با امتیاز از بازی خارج می شدیم.وی ضمن رضایت از عملکرد بازیکنان تیمش گفت: در این دیدار بین خطوط دفاع و دروازه بان ما ناهماهنگی وجود داشت و این موضوع به ما آسیب زد، در نیمه دوم تلاش خود را دو چندان کردیم اما حریف هم تیم قدرتمندی بود و پیروز میدان شد.سرمربی تیم فوتسال بانوان پالایش نفت آبادان با بیان این که برد حفاری ما را تا پله سوم جدول بالا می آورد گفت: در کل باخت خود را قبول داریم و تلاش می کنیم در نیم فصل دوم با جذب بازیکن جدید نتایج بهتری کسب کنیم.وی عدم گلزنی تیمش را یک مشکل جدی دانست و گفت: ما در هر بازی موقعیت های زیادی نصیب مان می ‌شود ولی با توجه به شرایط جسمی و روحی بازیکنان در زدن ضربات آخر هنوز با مشکل مواجه هستیم.پوربهبهانی ادامه داد: تلاش می کنیم در نیم ‌فصل دوم بازی های بهتری ارائه داده و بتوانیم جزو چهار تیم اول به مرحله پلی آف صعود کنیم.به گزارش ایرنا دیدار هفته پایانی نیم فصل لیگ برتر فوتسال بانوان بین تیم های ملی حفاری و پالایش نفت آبادان با نتیجه چهار بر 2 به سود حفاری به پایان رسید./6002/9879
      
      