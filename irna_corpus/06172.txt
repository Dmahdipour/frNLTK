{"onTitr":"","titr":" قاتل با تیزبینی پلیس آگاهی زنجان دستگیر شد","describe":" زنجان - ایرنا - رئیس پلیس آگاهی فرماندهی انتظامی استان زنجان گفت: پلیس آگاهی این استان، قاتل نوجوانی که یک نوجوان روستایی دیگر را با استفاده از سلاح شکاری به قتل رسانده بود، دستگیر کرد.", "text":"سرهنگ کارآگاه جعفر رحمتی روز یکشنبه در گفت و گو با خبرنگار ایرنا، سن قاتل و مقتول را به ترتیب 17 و 20 سال اعلام کرد و دلیل این حادثه تلخ را نیز وجود اختلاف میان آنها دانست و افزود: قاتل در یکی از روستاهای زنجان، با استفاده از فرصت فراهم شده و با سلاح شکاری مجاز دست به این قتل زده است.وی با اشاره به اینکه قاتل از پشت به مقتول شلیک کرده بود، اظهار داشت: این نوجوان 17 ساله در روز تاسوعای حسینی /28 شهریور امسال/ مقتول را از پای درآورده و زیر خاک پنهان می کند و پس از اطمینان از مرگ، جسد را با استفاده از وسیله نقلیه متعلق به خانواده و طی مسافتی در حدود 90 کیلومتر به سد حسن ابدال از توابع شهرستان زنجان می اندازد.رحمتی افزود: با توجه به اینکه خانواده مقتول اعلام مفقودی نکرده بود بنابراین جسد به عنوان مجهول الهویه به پزشکی قانونی تحویل شد که در نهایت او را که سابقه کیفری نیز نداشت احزار هویت کرد و با شناسایی خانواده، پلیس آگاهی توانست به راز قتل پی ببرد.رئیس پلیس آگاهی استان زنجان گفت: پلیس آگاهی پس از بررسی های تخصصی و پی گیری های دقیق علمی و کارشناسی شده، قاتل را شناسایی و روز گذشته /شنبه 14 مهر/ دستگیر کرد.رحمتی افزود: قاتل در بازجویی های فنی و تخصصی ماموران آگاهی، اعتراف کرد که به خاطر یک سری اختلافات، نقشه خود را عملی کرده و جسد مقتول را نیز پس از اطمینان از مرگ به سد حسن ابدال انتقال داده است. 6084/6085            "}