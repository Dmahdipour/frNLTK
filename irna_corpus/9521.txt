{"onTitr":"","titr":" توسعه پایدار شهرها نیازمند مشارکت بخش خصوصی است","describe":" اصفهان -ایرنا - شهردار اصفهان گفت: برای توسعه پایدار شهرها و ارائه خدمات کیفی به شهروندان نیازمند مشارکت بخش خصوصی هستیم.", "text":"به گزارش ایرنا قدرت الله نوروزی در آیین افتتاح سیزدهمین نشست مدیران سرمایه گذاری و مشارکت های مردمی شهرداری های کلان شهر های کشور افزود: مشارکت بخش خصوصی برای توسعه شهر موجب می شود با واگذاری تصدی گری، توانایی های بخش خصوصی مورد حمایت قرار گیرد و با اعمال مدیریت هزینه و افزایش کیفیت خدمات، بتوانیم شهر را ارزان اداره کنیم.وی بیان کرد: ما به دنبال توسعه پایدار شهرنشینی و شهر هستیم و مبنای فعالیت شهرداری اصفهان را بر توسعه انسانی، محیط زیست و نگاه به نسل های بعدی قرار داده ایم.شهردار اصفهان تاکید کرد: برای اداره ارزان شهر ،نباید کیفیت خدمات را کاهش داد و یکی از اهداف تشکیل دبیرخانه کلانشهرها و برگزاری چنین نشستی ، ایجاد هم افزایی و تعامل بین شهرها است.وی به حضور سرمایه گذاران خارجی و داخلی در اصفهان اشاره کرد و گفت: تعامل بین کلانشهرها موجب آگاهی شهرها از نیازهای یکدیگر می شود و باید به گونه ای عمل کنیم تا به عنوان مثال وقتی زمینه اجرای نوعی سرمایه گذاری در اصفهان وجود ندارد یا توجیهی برای سرمایه گذار نیست، سرمایه گذاران را به سمت شهرهایی که نیازمند هستند هدایت کنیم. نوروزی هم افزایی و همدلی بین مدیریت شهری کلانشهرها را نیازمند توجه بیشتر دانست و گفت: برگزاری این نشست، اتفاق خوبی است و باید دبیرخانه آن برای تقویت ارتباط شهرداری های کلانشهرها راه اندازی شود زیرا اگر رویکرد ما توسعه پایدار و محور حرکت انسان است باید برای نسل های بعد چاره ای بیندیشیم که مستلزم همکاری و هم افزایی شهرداری کلانشهرها می باشد.شهردار اصفهان گفت: امروزه شهرداری ها اسیر عناوینی در سرمایه گذاری شده‌ اند که برای آن ‌ها چالش‌ هایی ایجاد کرده است و اصفهان هم هنوز نتوانسته است از عناوینی مثل مشارکت مدنی عبور کند و این یک آفت و آسیب است. نوروزی با اشاره به عناوینی دیگر در کمک به مدیریت شهری و سرمایه گذاری اجاره به شرط تملیک گفت: هر کدام ازاین قراردادها امتیازات خوبی به همراه دارد و می تواند به شرایط اقتصادی کشور کمک کند. وی تاکید کرد: برگزاری این نشست‌ ها باید خروجی‌ مفیدی برای شهرها داشته باشد و موجب انتقال تجربیات برای توسعه و پیشرفت شهرهای کشور شود.سیزدهمین نشست سالانه روسای سازمان های سرمایه گذاری و مشارکت های مردمی شهرداری کلانشهرهای کشور با حضور روسای سازمان‌ های سرمایه ‌گذاری شهرداری ‌های کلانشهرهای کشور روز چهارشنبه به میزبانی شهرداری اصفهان برگزار شد. در این نشست که فردا پایان می یابد ساختار های حاکم بر اساسنامه سازمان‌ های سرمایه‌ گذاری کلان شهر های کشور مورد بررسی قرار می گیرد. 7141/ 2093            "}