{"onTitr":"","titr":" نرمش، مهم تر از ورزش","describe":" زاهدان - ایرنا - روزنامه محلی سیستان و بلوچستان ضمیمه روزنامه خراسان روز سه شنبه/17مهر97 مطلبی با عنوان «نرمش، مهم تر از ورزش» منتشر کرده است.", "text":"دراین مطلب آمده است: مهر ماه از نیمه گذشت و بارش باران و کاهش دما ممکن است برخی از فعالان ورزشی را خانه نشین کند اما خیلی ها هیجان ورزش در فصل سرد را از دست نمی دهند و فعالیت در رشته ورزشی مورد علاقه شان را ادامه می دهند. این در حالی است که رعایت نکردن اصول لازم برای ورزش در این فصل ممکن است آسیب هایی را برای ورزشکار به همراه داشته باشد، اگر چه احتمال  آسیب دیدگی مربوط به فصل خاصی نیست و رخ دادن آن به دلایل متعددی بستگی دارد اما به گفته کارشناسان مهم ترین دلیلی که سبب ایجاد آسیب جدی به ورزشکاران می شود، نرمش نکردن قبل از شروع ورزش یا انجام حرکات اشتباه هنگام گرم کردن بدن است. متاسفانه برخی از ورزشکاران به اهمیت این موضوع، توجهی نمی کنند و گاه در غیاب مربی، بدون گرم کردن بدن، ورزش می کنند که در برخی رشته های حساس تر مانند ژیمناستیک ممکن است آسیب های جبران ناپذیری به همراه داشته باشد اما دیده می شود که ورشکاران آماتور و نیمه حرفه ای با وجود اهمیت گرم کردن و نرمش قبل از شروع تمرین یا مسابقه این مهم را چندان جدی نمی گیرند در حالی که انجام حرکت های نرمشی و گرم کردن بدن پیش از رقابت یا تمرین اهمیت زیادی دارد.آسیب های ناشی از تمرین غلط رئیس هیئت پزشکی ورزشی استان در این باره به خبرنگار ما می گوید: بروز آسیب های ورزشی در هیچ رشته ورزشی دور از انتظار نیست اما می توان با جدی گرفتن و رعایت نکات لازم از  شدت بروز آن کاست بنابراین باید گفت که بیشتر آسیب های وارد شده به ورزشکاران هنگام تمرین رخ می دهد و این موضوع نمی تواند دلیلی جز بی توجهی ورزشکار به نکات اصولی و انجام نادرست تمرین داشته باشد. «علی عرب» می افزاید: گرم کردن بدن با نرمش مناسب و استاندارد موضوعی مهم در فعالیت های ورزشی است زیرا اگر بدن ورزشکار پیش از پرداختن به ورزش درست گرم نشود, آماده انجام حرکات سنگین نیست و بسیار آسیب پذیر خواهد بود و می تواند پیامدهای جبران ناپذیری را به همراه داشته باشد. وی بیان می کند: آمار به دست آمده نشان می دهد، بیشترین آسیب ها به ورزشکاران در نواحی تحتانی از قبیل زانوها یا مچ پا و نواحی ستون فقرات وارد می شود که در این میان آسیب های ستون فقرات سنگینی بیشتری دارد، به گونه ای که طی سال های اخیر دو نفر از ورزشکاران استان در دو رشته ژیمناستیک و کشتی به دلیل گرم نکردن مناسب بدن دچار آسیب نخاعی شدند در حالی که اگر به اندازه کافی و به طور استاندارد، بدن گرم می شد شاید تا این حد آسیب نمی دیدند. وی می افزاید: در ورزش های رزمی به دلیل درگیری ها و ضربات وارد شده آسیب هایی به ورزشکار وارد می شود که طبیعی است و نمی توان گفت آسیب های خاصی است اما در رشته های دیگر، آسیب های وارد شده غیر طبیعی است و اغلب آن به ناحیه زانوی ورزشکار وارد می شود که همین آسیب ها را می توان با انجام نرمش های اصولی، متناسب با هر رشته ورزشی به حداقل رساند و به نوعی از وقوع آن ها پیشگیری کرد.رفع آسیب پذیری با نرمش وی بیان می کند: در میان ورزشکاران استان، بیشترین آسیب ها در سنین 30-20 سال اتفاق افتاده است که دلیل اصلی بروز آن را می توان نرمش نکردن و آماده نشدن بدن برای انجام حرکات سنگین دانست، در حالی که ورزشکاران باید زیر نظر مربی ورزیده، آموزش دیده و آشنا با نرمش های مناسب پیش از ورزش بدن خود را آماده کنند، از طرفی نباید غافل شد که هر ورزشکاری متناسب با سنگینی کارش، نیاز به بدن سازی دارد و ورزشکار باید قبل از شروع ورزش، زیرساخت های بدنش را برای پرداختن به آن آماده کند. به گفته وی، در همه استان ها شاهد بروز آسیب های ورزشی هستند و نمی توان آن را خاص یک منطقه دانست یا با استان های دیگر مقایسه کرد و آسیب های ورزشی سیستان و بلوچستان را هم نمی توان با استان های همسایه مقایسه کرد چرا که آن ها از ورزش قهرمانی بهره می برند و در این ورزش ها، میزان و نوع آسیب ها متفاوت است و شدت بیشتری دارد. وی می افزاید: مربیان استان باید در زمینه نرمش های پیش از ورزش آگاهی لازم را داشته باشند و بتوانند قبل از شروع، ورزشکاران را به آمادگی لازم برسانند. این افراد باید خود را در انجام این نرمش ها موظف بدانند زیرا در استان، آسیب های جبران ناپذیری حتی به برخی از مدیران وارد شده است. وی می گوید: این روزها دمای هوا در استان کاهش پیدا کرده است که اهمیت انجام حرکات نرمشی پیش از ورزش را بیشتر می کند ورزشکاران در این شرایط باید زمان بیشتری را برای گرم کردن بدن خود اختصاص دهند تا در هنگام ورزش یا تمرین دچار آسیب نشوند.آسیب های ورزشی در مدارس رئیس هیئت پزشکی ورزشی استان  می گوید: در ورزش های پایه و ورزش مدارس نیز آسیب هایی دیده شده که برخی به دلیل فضای موجود رخ داده است و مربیان باید با پیشگیری از این آسیب ها، مانع از ورزش دانش آموزان پیش از گرم کردن بدن شوند و این موضوع را در مدارس به ویژه در ساعات اولیه به دلیل خنک تر بودن هوا مدیریت کنند. به گفته وی، بسیار مهم است که مربیان در حوزه استعدادیابی چارچوب های مهمی را ملاک قرار دهند و از استعداد های شناسایی شده بر اساس فیزیک جسمانی شان استفاده کنند، زیرا برخی از فیزیک مناسب برای یک رشته ورزشی برخوردار نیستند و ممکن است فعالیت کودک و نوجوان در این رشته برای او آسیب هایی را به همراه داشته باشد. وی بیان می کند: در مرحله دوم مربیان به کار گرفته شده برای سنین پایین باید با فاکتورها و اصول آموزش نونهالان،  آشنایی کافی داشته باشند و بدانند چگونه باید به آن ها نرمش و ورزش را آموزش داد، چرا که کودکان به دلیل حساسیت فیزیکیشان از آسیب پذیری زیادی برخوردار هستند و باید به گونه ای درست و اصولی تمرین داده شوند تا دچار آسیب های ورزشی نشوند. عرب می گوید: وجود آسیب و خون ریزی در ورزش اجتناب ناپذیر است، به همین دلیل در هنگام مسابقات از تیم های پزشکی آموزش دیده استفاده می شود اما در مجموع مربیان استان باید علاوه بر فراگیری صحیح اصول مربیگری همچون مربیان نجات غریق با اصول و نکات امدادی نیز آشنا باشند تا بتوانند در صورت بروز حادثه برای ورزشکار با امدادرسانی به موقع تا رسیدن تیم های امدادی اورژانس از تشدید آسیب پیشگیری کنند و حتی اگر ورزشکار دچار آسیب نخاعی یا شکستگی در بدن شد بتوانند با تثبیت فرد احتمال افزایش آسیب را کاهش دهند.8006**6081            "}