{"onTitr":" «بررسی مطبوعات»    ","titr":" مصائب باران های زود هنگام پاییزی","describe":" تهران- ایرنا- استان های شمالی در روزهای اخیر با باران های بی سابقه ای روبرو شدند. بارش هایی که با بهت و حیرت مردم و مسوولان همراه بود و به جای اینکه مزایایی به همراه داشته باشد باعث ایجاد خسارت های فراوانی شد.", "text":"به گزارش گروه اطلاع رسانی ایرنا؛ «خانه خرابی با باران های پاییزی، مشکلی به نام تامین دارو و دود بی مسوولیتی نسبت به محیط زیست در چشم مردم» از جمله مهمترین موضوعات اجتماعی و فرهنگی محسوب می شود که در مطبوعات امروز (یکشنبه) برجسته شده است.**خانه خرابی با باران های پاییزیباران شدیدی که در2 روز گذشته در استان‌های شمالی ایران بارید، مردم برخی نواحی این استان‌ها را غافلگیر کرد و به راه افتادن سیل، آب گرفتگی و رانش زمین خسارت های فراوانی به  مزارع، باغات و اماکن مسکونی زد. تخریب سقف برخی اماکن مسکونی، قطعی برق، سقوط درختان و انسداد محورهای اصلی و روستایی جزو این خسارات بوده است.روزنامه «همدلی» در گزارشی با عنوان «غافلگیری در برگ‌ریزان» نوشت: از صبح روز گذشته استان‎های شمالی کشور مانند خراسان شمالی، گلستان، گیلان و مازندران با بارش بی‌سابقه باران و سیل شدیدی روبه‌رو شدند که به گفته برخی از کارشناسان این حجم از بارش در دو دهه اخیر بی‌سابقه بوده است و به همین دلیل مردم و مسئولان با بهت و حیرت با سیل عظیم و شدید در شهرهای شمال مواجه شدند. شدت بارش باران در استان‌های گیلان و مازندران بیش از دو استان دیگر بود، به صورتی که غرب مازندران بر اثر سیل خسارت‌های بی‌سابقه‌ای را متحمل شد.با وجودی که سازمان هواشناسی و مسئولان استان‌های مازندران و گیلان هشدارهای لازم را داده بودند، اما با این حال نزدیک به 10 تن از هموطنان بر اثر این حادثه غیرمترقبه در سه استان مازندران و گیلان و خراسان شمالی جان خود را از دست دادند.در ادامه آمده است: در این استان‌ها صدها خانه آسیب دیدند و شریان‌های مواصلاتی، پل‌ها، معابر، تاسیسات آب، برق و گاز، باغات و دام‌ها در روستاها و شهرهای غرب مازندران ناشی از طغیان رودخانه‌ها فراتر از حد تصور بوده و دامنه تخریب بسیار بالاست. سیل وقتی از رودخانه‌ها بیرون آمد و وارد کوچه و خیابان‌های شهرهای شمالی مانند رامسر و تنکابن و چالوس و لاهیجان و لنگرود شد.روزنامه «ابتکار» در گزارشی با عنوان «آن روی سکه نعمتی به نام باران» آورده است: درست است که باران هر وقت و هر کجا ببارد با خود نعمت و برکت می‌آورد اما حتی برای شمالی‌ها هم که باران مهمان همیشگی خانه‌های‌شان است، تغییر رژیم بارش در سال‌های گذشته پس از بروز خشکسالی‌ها و تغییر اقلیم و در کنار آن بهم زدن تعادل اکوسیستم منابع طبیعی اسباب دردسر شده؛ انسان‌هایی که تنها به منافع شخصی‌شان فکر می‌کنند با بهره‌برداری بی‌رویه از شن و ماسه بستر رودخانه‌ها، خانه سازی و کشاورزی کنار آن، از بین بردن منابع جنگل و نیز استفاده نامناسب از آب‌های سطحی و بکار نگرفتن آبخیزداری، سبب شده‌اند که زمین تاب و تحمل باران رگباری پاییزه را نداشته باشد.در ادامه می خوانیم: با وجود آن که هشدارهای لازم به مردم مازندران و مسافران هوادار این استان‌های شمالی نسبت به وقوع سیل و بارندگی شدید داده شده بود اما باز هم گرفتار شدند و یک مسافر اسب‌سوار در لب ساحل فریدونکنار با صاعقه دچار ایست قلبی شد و خودش و اسب، درجا از بین رفتند؛ حالا این مسافر شمال از دست رفته و 3 نفر در بهشهر و ساری و چالوس فوت شده‌اند؛ آن یک نفری که در چالوس فوت شده بر اثر خفگی در آب از بین نرفته بلکه دچار ایست قلبی شده است. به تازگی گزارش شده که یک نفر در خراسان شمالی نیز جان خود را در پی بروز سیل از دست داده است.روزنامه «ایران» در یادداشتی با عنوان «پشت پرده سیل‌های سریالی در گیلان» به قلم یاسین نمکچیان روزنامه نویس می نویسد: حالا دیگر سیل به ماجرایی تکراری در گیلان بدل شده است. اتفاقی که هر سال با شروع فصل پاییز آغاز می‌شود و اواخر زمستان به پایان می‌رسد. در بهترین حالت امکان وقوع این پدیده در شش ماه از سال وجود دارد؛ یعنی منهای روزهایی که در بهار یا تابستان هم ممکن است باران‌های بهاری و تابستانی به ایجاد سیل یا آبگرفتگی بدل شوند و زندگی مردم را با چالش‌هایی جدی روبه‌رو کنند. در این میان و در سال‌های اخیر نام لنگرود بیشتر از هر جای دیگری در این رابطه تکرار شده و این شهر کوچک را به پای ثابت سوژه‌ها در شبکه‌های مجازی بدل کرده است. نمونه‌اش در روزهای اخیر مربوط می‌شود به بنری که در آن اهالی یک کوچه از شهردار لنگرود به خاطر رفع مشکل آبگرفتگی تشکر کرده‌اند در حالی که پایه‌های داربستی که بنر روی آن نصب شده تا زانو در آب فرو رفته و نزدیک است غرق شود.در ادامه آمده است: مدیر کل اداره محیط زیست گیلان همین روزها در گفت‌و‌گو با خبرگزاری‌ها اشاره کرده که مهم‌ترین عامل وقوع سیل‌های اخیر، تخریب مراتع و نابودی جنگل‌ها و درختان است و بیشتر از این توضیح نداده است. یکی از سندهای آقای مدیرکل می‌تواند این باشد که 40 سال پیش در لنگرود کوچک تالابی وجود داشت به نام کیاکلایه که وسعتش به 350 هکتار می‌رسید و اکنون از آن تنها 100 هکتار بیشتر باقی نمانده است.**مشکلی به نام تامین دارودر چند سال گذشته به دلیل تحریم‌های بانکی اعمال شده و بر خلاف اعلام طرف‌های خارجی مبنی بر عدم تحریم دارو و تجهیزات پزشکی امکان معاملات و خرید دارو و تجهیزات پزشکی وجود نداشته است که وضعیت نرخ ارز نیز بر این مشکل افزود. هرچند برنامه ریزی هایی برای تامین آن انجام شده اما این معضلی است که بیماران همچنان با آن دست و پنجه نرم می کنند. لذا امید می رود که با نگاه ویژه مسوولان و سازمان های مسوول این مشکل حل شود.روزنامه «اعتماد» در گزارشی با عنوان «صنعت دارو به چه بیماری مبتلا شده است؟» نوشت: شرایط پیش‌آمده در این 9 ماه که به طور کامل متاثر از اختلال در تامین ارز مورد نیاز تولید، مواد اولیه و استمرار کاهش نقدینگی تولید‌کنندگان است، روایت متفاوتی از شرایط پایان سال 91 را رقم زده است. در ماه‌های پایانی سال 91، برهم خوردن تعادل عملکرد دولت به دلیل رفتارهای سیاسی رییس‌جمهوری وقت، مزید بر علت بود که صنعت داروی ایران که از کمبود نقدینگی و نوسانات نرخ ارز و محدودیت شدید خرید مواد اولیه و ملزومات پایه خارجی به دلیل امتناع تولید‌کنندگان خارجی، گرفتار محدودیت شدید عرضه شده بود، ناتوانی در عرصه تولید و برون‌ده محصول را به قفسه داروخانه‌ها بکشاند. تصویر قفسه‌های خالی داروخانه‌ها؛ حتی داروخانه‌های ثروتمندی همچون داروخانه‌های زنجیره‌ای که از منابع مالی ویژه تغذیه می‌شدند، علاوه بر مشکلات اعتباری که بر سر مراکز درمانی آموزشی و دانشگاهی آوار شده بود، در آن ماه‌ها و به اعتراف برخی مسوولان وقت وزارت بهداشت، تعداد قابل توجهی از بیماران بی‌بضاعت و محروم از هر حمایت دولتی را به‌دلیل گرانی قیمت دارو از ادامه درمان منصرف کرد.در ادامه آمده است: امروز هم تاجران حوزه دارو می‌گویند که در انتقال ارز، در تامین مواد اولیه و ملزومات تولید دارو دچار مشکلات فراوان هستند و صنعتگران حوزه دارو هم می‌گویند که کمبود سرمایه‌ای که ارزش خود را هم از دست داده، علاوه بر بی‌مهری صنایع همکار در کمک به تامین سریع ملزومات مورد نیاز، صنعت دارو را به آستانه بن‌بستی نزدیک کرده که فقط چند قدم تا تعطیلی کامل خط تولید فاصله دارد.روزنامه «آرمان» در گزارشی با عنوان «در بخش دارو جای نگرانی نیست» می نویسد: در ماه‌های اخیر به دلیل نوسانات قیمت ارز شاهد افزایش لجام گسیخته قیمت‌ها در برخی از اقلام دارویی، احتکار و افزایش قیمت‌ها بودیم. در این میان جالب‌تر از وجود کمبود دارو، آمارهای متناقض در این راستا از سوی مسئولان مطرح می‌شد. هرچند وزیر بهداشت، درمان و آموزش پزشکی با اشاره به تلاش‌ دستگاه دیپلماسی برای تسهیل در حوزه واردات دارو گفت: حدس می‌زنم، موفقیت‌ها در این زمینه طی دو، سه هفته دیگر توسط آقای ظریف اعلام شود. این در حالی است که در ماه‌های اخیر غلامرضا اصغری، رئیس سازمان غذا و دارو از کمبود 50 تا 60 قلم دارو خبر داد، اما محمد نعیم امینی فرد، نایب رئیس کمیسیون بهداشت و درمان مجلس از کمبود 80 قلم دارو صحبت کرد. در ماه‌های تیر و مرداد سال‌جاری کمبود دارو به 80 قلم رسید و اکنون 110 تا 120 قلم کمبود دارو داریم. البته 30 قلم آن موجود است، اما شرکت‌های دارویی به دلیل کمبود نقدینگی نمی‌توانند به بازار بدهند، همچنان بقیه اقلام دارویی موجود بوده و ذخیره استراتژیک هم داریم.در ادامه می خوانیم: وزیر بهداشت، درمان و آموزش پزشکی درباره تلاش‌ها برای رفع تحریم‌های دارویی افزود: تا آنجایی که بنده از تلاش‌های دستگاه دیپلماسی کشور برای تسهیل در حوزه واردات دارو اطلاع دارم، جای امیدواری بسیاری است که به مشکل جدی در این باره برنخوریم. سید حسن قاضی‌زاده هاشمی ادامه داد: این سخن به این معناست که بتوانیم علاوه‌ بر فروش نفت، در نقل و انتقال پول به ویژه به کشورهای اروپایی از امتیازاتی برخوردار شویم که ما را دچار دردسر برای تهیه مواد اولیه و دارو نکند.روزنامه «جوان» در گزارشی با عنوان «سنگ اندازی مقوایی در مسیر تولید دارو!» آورد: چرخه تولید دارو هر چند ادامه حیاتش به مواداولیه و ابزار‌های تولید وابسته است، اما حمل‌و‌نقل، نگهداری سالم و ایمن هر دارویی نیازمند آن است که دارو‌های ساخته‌شده بسته‌بندی مناسب داشته باشند و حتی بروشور‌هایی که درباره دارو و عوارض جانبی و دیگر احتیاط‌های آن در مصرف به بیماران هشدار می‌دهد همه این‌ها را که در کنار جریان تولید دارو بگذارید بهتر متوجه می‌شوید، چگونه می‌تواند افزایش قیمت کاغذ دارو را زمین‌گیر کند و کمبود‌هایی را در بازار دارو به‌وجود بیاورد. حالا هم آنطور که برخی داروسازان و شرکت‌های تولید دارو می‌گویند: افزایش قیمت دو تا سه برابری «بسته‌بندی» داروها، به دلیل بالا رفتن نرخ ارز در برخی موارد نیز منجر به کمبود بسته‌بندی‌های دارو شده و خلاصه در چرخه تولید و توزیع دارو اشکالاتی را ایجاد کرده و مشکلات کاغذی که دست و پای تولید دارو را بسته است.در ادامه می خوانیم: در شرایط کنونی شاید عجیب به نظر بیاید که مشکل اصلی شرکت‌های دارویی تأمین مواد اولیه نیست، بلکه تأمین مواد داخلی همچون کاغذ و مقوا برای بسته‌بندی داروهاست! پس از ماجرای تحریم‌ها و سخت‌گیری‌ها برای واردات مواداولیه، دولت و سازمان غذا و دارو مواداولیه دارویی را در فهرست ارز دولتی 4200 تومانی قرار دادند، اما این بار افزایش هزینه کاغذ موجب شد تا هزینه تمام‌شده دارو‌ها افزایش یابد و حتی توزیع برخی دارو‌های تولیدشده به بن‌بست بسته‌بندی بخورد و به تأخیر بیفتد.**دود بی مسوولیتی نسبت به محیط زیست در چشم مردممحیط زیست مقوله ای است که کشورهای مختلف در راستای ارتقای حفاظت از آن بودجه های هنگفتی تخصیص می دهند. مساله ای که در ایران از نظر به دور مانده و کمترین بودجه را نسبت به آن اختصاص داه می شود. البته شهروندان نیز نسبت به حفاظت از محیط زیست در انجام وظایف خود تاحدودی کوتاهی می کنند. هرچند این یک وظیفه ملی است که توجه به آن می تواند ضامن بقا ودوام حیات انسانی شود و عدم توجه به آن آسیب هایی همچون آتش سوزی، خشکسالی، فرسایش خاک و. ... را به وجود می آورد که خود افراد در وهله نخست متضرر می شوند. روزنامه «قانون» در گزارشی با عنوان «آتش در کام هورالعظیم» نوشت: ‏هورالعظیم دارد می سوزد. نه یک روز یا دو روز، روزها و ماه هاست که دقیقا از تیرشروع شده؛ تالاب هورالعظیم بخشی از ثروت ایرانیان است. همین که یک ایرانی به این فکر کند که با گذشتن هر ثانیه یا هر ساعت بخشی از این میراث بزرگ محیط زیستی در حال سوختن است، برایش وحشتناک خواهد بود. اما اینکه چرا بعد از گذشت چند ماه هنوز این آتش خاموش نشده سوالی است که باید از مسئولان و باعث و بانیانش پرسید. گفته می شود که تالاب هورالعظیم را عده ای به صورت عمدی آتش زده اند. گروه یا تفکری که به علت کینه آتش به جان طبیعت و محیط زیست می زند و برایش مهم نیست برای که یا برای چه اما باید منتظر باشد که روزی خودش نیز قربانی این آتش شود. در ادامه آمده است: روزی از راه می رسد که تمام طرف های کینه ای که هورالعظیم را قربانی کرده اند، سرنگون می شوند و می میرند؛ در حالی که بخشی از محیط زیست را که میراث آیندگان است از بین برده اند. آتش خشم و کینه ای که کاشته‌اند دامن گیر نسل آینده هم خواهد شد.روزنامه «همدلی» در گزارشی با عنوان «داد از دود» آورده است: هورالعظیم که در گذشته ذخیره‌ای طبیعی برای خوزستان به شمار‌‌‌ می‌رفت حالا زخمی شده که مدام چرکابه پس می‌دهد به نحوی که تلاش‌ها برای درمان آن تا‌کنون بی‌نتیجه مانده است. ابتدا بخش عراقی این تالاب آتش گرفت تا دود و سمش به چشم و ریه خوزستان برود؛ حالا چند ماهی است که ‌‌‌آتش‌سوزی نیزارها به بخش ایرانی این تالاب هم سرایت کرده است. از آنجایی که معمولا وزش بادها غربی به شرقی است، ‌‌‌آتش‌سوزی بخش عراقی تالاب در چند ماه گذشته باعث شد تا دودی غلیظ خوزستان را فرا گیرد، به نحوی که در روزهای گذشته به علت انتشار و غلظت دود ناشی از آتش‌سوزی تالاب، دید افقی در بستان به 400 متر، آبادان 4کیلومتر و در اهواز به 6 کیلومتر کاهش یافت. این فاجعه زیست محیطی همچنین به پوشش گیاهی و جانوری منطقه آسیب جدی وارد کرد و بسیاری از مردم را راهی بیمارستان‌ها کرده است. در ادامه می خوانیم: با توجه به سخنان مسئولین استانی و کشوری دولت عراق در عملیات اطفای حریق کم‌کاری و غفلت کرده و از این رو عاملی مهم در بروز این فاجعه زیست محیطی است. براساس گزارشات منابع محلی در حال حاضر تنها کاری که انجام شده توزیع ماسک بین شهروند بوده که متاسفانه این ماسک‌ها مناسب دود ناشی از تالاب نیستن و عملا هیچ تاثیری ندارند!روزنامه «ابتکار» در سرمقاله ای با عنوان «دود، سیاست، کودک» به قلم رضا دهکی می نویسد: در هنگامه آلودگی هوا، اولین گروهی که درباره سلامتی آن‌ها هشدار داده می‌شود کودکان هستند و در صورت شدت گرفتن آلودگی‌ها نیز اولین گزینه تعطیلی، مدارس به شمار می‌روند تا کودکان به واسطه خروج از خانه، کمتر آسیب ببینند. حال در شرایطی که به قولی، حتی هوایی که نفس می‌کشیم، آلوده به سیاست است، چقدر هوای کودکان‌مان را در این فضای سیاست‌زده داشته و داریم؟آلودگی هوای جامعه به سیاست‌زدگی، شباهت‌های بسیاری به آلودگی هوای شهر و اثرگذاری آن بر کودکان دارد. در هیچ کدام کودکان مقصر نیستند، اما از آن تاثیر می‌پذیرند. سیاست جاری در فضای جامعه نیز از سوی کودکان انتخاب یا حمایت نشده است، اما بر زندگی‌شان تاثیر دارد؛ چنان که کودکان در انتخاب خودرو، استانداردهای ساخت آن، بنزین، تمهیدات ترافیکی و محل ساخت کارخانه‌ها مسئولیتی ندارند، اما دودها به چشم آن‌ها هم می‌رود.در ادامه آمده است: سیاستمداران امکان استفاده از رای کودکان را ندارند، پس در شعارها و وعده‌های‌شان به ندرت آن‌ها را می‌بینند، همان طور که سازمان‌ها و شرکت‌های گوناگون برای توجیه تصمیم‌ها یا فروش محصولات‌شان نیازی به قانع کردن کودکان نمی‌بینند. تاثیرگذاری سیاست و آلودگی هوا بر کودکان فقط به طور مستقیم هم نیست؛ کلافگی ناشی از سیاست‌زدگی و هوای آلوده، هر دو با تاثیری که بر رفتار بزرگترها می‌گذارند، به طور غیرمستقیم باعث اصابت ترکش‌های پرخاش‌گری، کلافگی و خستگی ناشی از آن به کودکان می‌شوند.پژوهش**9370**9131            "}