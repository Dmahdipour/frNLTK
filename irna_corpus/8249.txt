{"onTitr":"","titr":" معترضان به قاضی پیشنهادی دیوان عالی آمریکا بازداشت شدند","describe":" تهران - ایرنا - پلیس آمریکا پنجشنبه (به وقت محلی) بیش از 300 نفر را که با حضور در ساختمان سنا، علیه «برت کاوانا» نامزد عضویت در دیوان عالی این کشور تجمع و اعتراض کرده بودند، بازداشت کرد.", "text":"به گزارش ایرنا به نقل از هیل، این اعتراض‌ها در آستانه رای‌گیری برای تعیین صلاحیت کاوانا در صحن سنای آمریکا انجام می‌گیرد.وی از سوی یک استاد دانشگاه به آزار جنسی متهم شده و این موضوع التهابی در جامعه آمریکا ایجاد کرده است.«کریستین بلِیسی فورد» استاد دانشگاه پالو آلتوی کالیفرنیا به تازگی با ادای شهادت در سنای آمریکا، گفته بود که کاوانا سه دهه پیش قصد تعرض به او در یک مهمانی را داشته است.این هفته به دستور «دونالد ترامپ» رئیس جمهوری آمریکا، اداره تحقیقات فدرال (اف‌بی‌آی) مستقیما به این پرونده ورود کرد و گزارشی از ابعاد مختلف اتهام‌های مطرح علیه کاوانا را به مجلس سنا فرستاد.اکنون انتظار می‌رود با بررسی موارد اتهامی، جمهوریخواهان در روزهای آتی اقدام به رای‌گیری برای تایید عضویت کاوانا کنند.با توجه به اینکه این حزب، اکثریت کرسی‌های سنا را در اختیار دارد، تایید صلاحیت این قاضی پیشنهادی ترامپ چندان دور از ذهن نیست.کاوانا ید طولایی در پرونده‌های مهم از جمله پرونده اتهامات علیه «بیل کلینتون» رئیس جمهوی پیشین آمریکا داشته، اما مواضع او از جمله در حوزه‌هایی همچون زنان، نگرانی جنبش‌ها و گروه‌های مدنی در آمریکا را به دنبال داشته است.وی قرار است جایگزین «آنتونی کندی» قاضی بازنشسته دیوان عالی شود، فردی که در قامت یک جمهوریخواه میانه‌رو شناخته می ‌شد.قضات دیوان عالی به صورت دائمی منصوب می شوند و این مسئله موجب اهمیت این نهاد برای احزاب آمریکا شده است.ترامپ پیش از این «نیل گورسچ» را با حمایت سنای آمریکا به عضویت دیوان عالی درآورده بود و انتصاب کاوانا، جایگاه او را بیش از گذشته در نظام قضایی این کشور تقویت میکند.شبس ** 9386 **1859            "}