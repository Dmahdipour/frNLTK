{"onTitr":"","titr":" اشیای 1200 ساله در ایلام  کشف شد","describe":" ایلام - ایرنا - سرپرست فرمانداری سیروان از توابع استان ایلام گفت: اشیای تاریخی به قدمت یک هزار و 200 سال در پی کاوش های پژوهشی و باستان شناسی از روستای تاریخی سرابکلان این شهرستان کشف شد.", "text":"جواد رحیمی مقدم روز دوشنبه در گفت و گو با خبرنگار ایرنا افزود: این اشیا شامل 94 سکه نقره و یک کوزه سفالی است که با تدابیر خاص به موزه باستان شناسی قلعه والی شهر ایلام انتقال داده شد.وی اظهار داشت: روستای تاریخی سرابکلان از طرف سازمان میراث فرهنگی به عنوان سایت موزه فرهنگی شناخته شده و کاوش های شناسایی و پژوهشی بر روی آن در حال انجام است.سرپرست فرمانداری سیروان گفت: روستای سرابکلان بر روی شهر تاریخی سیروان قرار گرفته است و مردم این روستا خانه های خود را بر روی آثار تاریخی ارزشمند مربوط به دوران ساسانی و قرون اولیه اسلامی ساخته اند که ضمن ایجاد مشکلات عدیده برای ساکنان به تخریب آثار تاریخی نیز منجر شده است.رحیمی مقدم افزود: از سال های گذشته تاکنون بحث جابجایی ساکنان این روستا به سایت جدید مطرح بود که امسال در هفته دولت عملی شد.وی با بیان اینکه سایت جدید این روستا در هفته دولت با حضور مسئولان افتتاح شد، اضافه کرد: این سایت با 14 هکتار مساحت و اعتبار 2 میلیارد ریال تسطیح و برای ساخت و سازهای جدید آماده سازی شده است.سرپرست فرمانداری سیروان یادآور شد: روستای تاریخی سرابکلان در سه فاز و در مدت چند سال به سایت جدید انتقال داده می شود تا امکان کاوش و پژوهش های باستان شناسی بر روی آثار تاریخی مدفون شده در زیر روستا فراهم شود.رحیمی مقدم تاکید کرد: مشوق هایی برای انتقال ساکنان روستا به سایت جدید در نظر گرفته شده است و به زوجین و افرادی که تمایل به ساخت و ساز داشته باشند تسهیلات ارزان قیمت و زمین با قیمت مناسب داده می شود.6032/6119/1772            "}