{"onTitr":"","titr":" دوران معاصر کم کارترین دوره تاریخ نویسی کُردی است","describe":" سنندج - ایرنا - تعدادی از پژوهشگران حوزه تاریخ در نشست آسیب شناسی تواریخ کُردی در حاشیه برگزاری هشتمین نمایشگاه بین المللی کتاب کردستان، اعلام کردند: دوران معاصر کم کارترین دوره تاریخ نویسی کُردی به شمار می رود.", "text":"به گزارش خبرنگار ایرنا، نشست تخصصی با عنوان آسیب شناسی تواریخ کردی شامگاه چهارشنبه همزمان با نخستین روز از برگزاری این نمایشگاه با حضور محمدعلی سلطانی، اسماعیل شمس، نجات عبدالله و به ریاست سیدمحمد شیخ احمدی برگزار شد.محمد علی سلطانی محقق و پژوهشگر حوزه تاریخ مناطق کُردنشین در این نشست گفت: تاریخ نویسان ما در گذشته افرادی برجسته، عالم و فرهیخته بودند.وی با اشاره به اینکه تاریخ نویسی، انشاءنویسی نیست، افزود: فرد تاریخ نویس باید عالم و آگاه به مسایل اجتماعی، سیاسی و فرهنگی دوره خود و علاوه بر این ادیب، انسان شناس و موقعیت شناس باشد.این پژوهشگر تاریخ کُردی با اشاره به اینکه تاریخ کُرد به 2 دوره قبل از آیت الله مردوخ و بعد از آن تقسیم می شود، تاکید کرد: تاریخ مردوخ مهمترین منبع تاریخ کردستان است.وی یادآور شد: بعد از مردوخ دیگر تاریخ نویس کُردی نداشته ایم و اگر فردی هم اقدام به تاریخ نویسی کرده تنها از یک بعد به آن پرداخته است.این پژوهشگر تاریخ کُرد اضافه کرد: دوران معاصر بی توجهی فراوانی به تاریخ کُردی داشته و متاسفانه هیچ گامی در این راستا برداشته نشده است.** تاریخ نویسان باید بدون تعصب به بیان واقعیت های تاریخی بپردازندجانشین رئیس فرهنگستان زبان و ادب کُردی اربیل اقلیم کردستان عراق هم در این نشست گفت: تاریخ نوسی کُردی با شرف نامه که توسط شرف خان بدلیسی در دوره عثمانی نوشته شده، آغاز شده است.نجات عبدالله اضافه کرد: در شرف نامه هم تنها به قهرمانی و رویدادهای مربوط به حاکمان پرداخته شده و هیچ اشاره ایی به تاریخ زنان و دیگر اقشار جامعه و حتی مسایل اجتماعی نشده است.وی اظهار داشت: امروز نیاز داریم دوباره تاریخ خود را بنویسیم و تاریخ نویسان ما باید به دور از تعصب به بیان واقعیت ها بپردازند.این استاد تاریخ در اقلیم کردستان عراق افزود: آنچه تاکنون در حوزه تاریخ کُردی به رشته تحریر درآمده سراسری و مربوط به تمام کردها نبوده است و می طلبد در این زمینه کار بیشتری شود.اسماعیل شمس از دیگر اساتید و پژوهشگران حوزه تاریخ کُردی استان کردستان نیز یادآور شد: تاریخ باید براساس دانش و عقلانیت نوشته شود.وی اضافه کرد: تاریخ نویسی سنتی ما قبیله ای نوشته شده است به گونه ای که خاندان اردلان تنها تاریخ طایفه خود را نوشتند و برای آن مرز تعیین کردند.شمس بر ارائه تعریفی از تاریخ کُردی تاکید کرد و افزود: متاسفانه در دانشگاه کردستان رشته تاریخ وجود ندارد و تاکنون هم اقدامی در راستای تاریخ نویسی و ارائه تعریفی آکادمیک از تاریخ کُردی انجام نشده است.هشتمین نمایشگاه بین المللی کتاب از ١٨ تا ٢٣ مهر ٩٧ در محل دایمی نمایشگاه های بین المللی شهر سنندج دایر است. ٦٣٦ ناشر برای شرکت در این دوره از نمایشگاه کتاب در کردستان ثبت نام کردند و کتاب های خود را در ٢٣٠ غرفه به نمایش گذاشته اند، غرفه ها شامل ٢٠٥ مورد ویژه ناشران خارج از استان و ٢٥ غرفه برای ناشران استانی است. ٤١٢ ناشر داخلی و خارجی در این نمایشگاه حضور دارند، این دوره از نمایشگاه کتاب با شرکت ٣٦٢ ناشر و نمایندگی داخلی شامل ١٩٥ ناشر مستقل، ١٥٧ ناشر نمایندگی، ١٠ ناشر استانی و ٥٢ ناشر لاتین بر پا شده است. کتاب های این نمایشگاه با حداقل ٣٠ درصد تخفیف شامل ٢٠ درصد از طریق بن های خرید کتاب و تخفیف ١٠ درصدی ناشران به علاقه مندان به کتاب و کتابخوانی عرضه می شود. 7348/9102            "}