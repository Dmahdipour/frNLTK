{"onTitr":"","titr":" ارز، قیمت 15 گروه کالایی را با خود پایین کشید","describe":" از روز دوشنبه هفته گذشته کاهش قیمت ارز آغاز شد و طی چند روز اخیر از ابتدای صبح تا آخر شب مردم برای فروش ارز خود به بازارهای خرید و فروش ارز رفتند تا از ضرر و زیان بیشتر خود جلوگیری کنند.", "text":"برخی‌ها مداخله بانک مرکزی را عامل کاهش قیمت‌ها می‌دانند و برخی دیگر می‌گویند بازار ارز به قیمت واقعی خود در حال نزدیک شدن است. گروهی هم حکم دادگاه لاهه به نفع ایران را تأثیرگذار در کاهش قیمت ارز می‌دانند. کارشناسانی هم حرکت به سمت FATF را مؤثر در افت قیمت ارز تلقی کردند. با تمام این نگاه‌ها قیمت ارز با سرعت کاهش پیدا کرد و طی چند روز اخیر از ابتدای صبح تا آخر شب مردم برای فروش ارز خود به بازارهای خرید و فروش ارز رفتند تا از ضرر و زیان بیشتر خود جلوگیری کنند.اما واکنش صرافی‌ها و دلالان دلار به این اتفاق مثبت نبود. آنها از خرید امتناع کردند و در برابر کاهش قیمت ایستادند. کرکره صرافی‌ها با آنکه پایین نبود اما درب ورودی برای خرید و فروش بسته شده بود و می‌گفتند تا زمانیکه بازار مشخص نشود هیچ فروشی ندارند. همین امر باعث شد که بانک مرکزی ورود کند و ارز مردم را با قیمت 9 هزار و 500 تومان بخرد.با وجود مقاومت صرافی‌ها در برابر جلوگیری از کاهش قیمت ارز، ارز دلار پایین آمد و به 10 هزار تومان هم رسید. روند کاهشی قیمت ارز هم توانست در سایر بازارها هم اثر خود را بر جای بگذارد و ضمن کاهش قیمت‌ها باعث شود انبارهای احتکار کالا خالی شود. پیغام دیگری که کاهش قیمت ارز داشت جلوگیری از خریدهای هیجانی مردم است. بخصوص افرادی که ضررهای چند میلیونی در خرید ارز داشتند. در این گزارش 15 گروه کالایی که بواسطه قیمت ارز کاهش داشتند آمده است.خودرو: کاهش قیمت دلار به این کاغذ با ارزش خلاصه نشد، سایر بخش‌ها هم از آن تبعیت کردند تا حداقل مردم توان خرید کالاها را داشته باشند. اولین حوزه‌ای که از کاهش قیمت دلار، تأثیر پذیرفت خودرو بود. قیمت خودروهای خارجی حدود 100 میلیون تومان و داخلی بین 15 تا 20 میلیون تومان ارزان‌تر شد. هر چند که انتظار مردم کاهش بیشتر قیمت‌ها بود. با توجه به رشد قیمت‌ها، کاهش صورت گرفته نتوانست مردم را صاحب خودرو کند. آن هم خودروهایی که خودروسازان بایستی از رده خارج می‌کردند. در این حوزه به خاطر مقاومت نمایشگاه داران و خیلی از کسانیکه برای کسب سود در حوزه خودرو سرمایه‌گذاری کردند، قیمت خودرو نتوانست به قیمت‌های واقعی آن برسد. اما کارشناسان حوزه خودرو می‌گویند با کاهش قیمت دلار، افت قیمت خودرو حتی با مقاومت گروه‌های مختلف و البته خودروسازان ارزان‌تر خواهد شد لذا سرمایه‌گذاری در این حوزه دیگر هیچ سودی نخواهد داشت.لوازم یدکی خودرو: بازار دیگری که بسرعت از کاهش قیمت دلار اثر پذیرفت، لوازم یدکی خودرو بود. قیمت لوازم یدکی خودرو به یکباره با کاهش 15 تا 20 درصدی روبه‌رو شد و خیلی از فروشندگانی که حاضر نبودند قطعات یدکی بفروشند از روز چهارشنبه به صف فروشندگان اضافه شدند و می‌خواهند از موجودی انبارهای خود بکاهند.طلا و سکه: موج «کاهش قیمت دلار» در مورد طلا هم اتفاق افتاد. هر‌گرم طلا که خودش را برای 600 هزار تومان آماده می‌کرد در آخرین ساعت خرید و فروش روز پنجشنبه به کانال 300 هزار بازگشت. بازار طلای ایران برخلاف بازارهای جهانی کار می‌کند، طی دو هفته اخیر قیمت جهانی طلا روند کاهشی داشت و در مقاطعی هم ثابت ماند اما در ایران به خاطر خریدهای بالای مردم با هدف کسب سود قیمت طلا روزانه بالا می‌رفت. خیلی از طلا فروشان رسیدن قیمت هر گرم طلا به کانال 300 هزار را دور از دسترس می‌دانستند و مردم را تشویق به خرید می‌کردند اما گویا پیش‌بینی آنها هم درست از آب در نیامد و قیمت‌ها روند کاهشی خود را حفظ کرده است. قیمت سکه هم از قیمت طلا تبعیت کرد و به واقعی شدن قیمت‌ها در حال حرکت است.مسکن: بازار مسکن هم به‌صورت غیر مستقیم توانست اثری نصف و نیمه از کاهش قیمت ارز داشته باشد. به گفته مشاوران املاک صاحب خانه‌ها و فروشندگانی که حاضر نبودند حتی یک میلیون تومان از قیمت ودیعه یا اجاره کم کنند از روز پنجشنبه به خواسته مشتریان خود پاسخ مثبت دادند و حاضر شدند با تخفیف پای میز قرارداد اجاره و فروش بنشینند.دخانیات: حوزه دیگری که با سرعت توانست کاهش قیمت را تجربه کند سیگار بود. این کالای پر تقاضا که گرانی‌اش دغدغه خیلی‌ها شده بود، 15 درصد کاهش یافت و این احتمال وجود دارد که افت قیمت سیگار که افزایش بیش از 30 درصد داشت، بیشتر شود.آهن‌آلات: بازار آهن‌آلات هم از قیمت دلار تبعیت و به سمت کاهش قیمت حرکت کرد. قیمت محصولات فولادی از روز سه‌شنبه کاهش 10 درصدی یافت و فعالان این صنف خوشبین به ادامه این روند هستند. بازاریان می‌گویند با کاهش قیمت بازارشان از رکود خارج می‌شود و دیگر صنفی به خود ا جازه احتکار و گرانفروشی نمی‌دهد.موتورسیکلت: قیمت موتورسیکلت طی یکماه اخیر بشدت افزایش پیدا کرد. به‌عنوان مثال، موتوری که اوایل سال‌جاری 12 میلیون تومان بود حدود سه هفته پیش از قیمت 26 میلیون تومان هم عبور کرد. حال قیمت این موتورسیکلت طی دو روز کاری یعنی چهارشنبه و پنجشنبه 20 میلیون تومان شد. یکی از معضلات این حوزه احتکار بود که به گفته فروشندگان موتور سیکلت از روز پنجشنبه فروش موتورهای احتکاری آغاز شده است و اکثر موتورها بیش از 4 میلیون تومان ارزان‌تر شده است.مواد غذایی: خیلی از تولیدکنندگان مواد غذایی قصد داشتند از هفته جاری قیمت انواع محصولات خود را به خاطر رشد قیمت بسته‌بندی گران کنند ولی کاهش قیمت ارز و بهبود فرایند ارز در سامانه نیما باعث شد که تولیدکنندگان به‌دنبال افزایش قیمت‌ها نباشند و به قیمت‌های فعلی رضایت بدهند. در خیلی از مواد غذایی به غیر از کالاهای اساسی که ارز دولتی دریافت می‌کنند، قرار بود قیمت‌ها بین 10 تا 15 درصد گران شود.مواد شوینده: تولیدکنندگان مواد شوینده هم تصمیم گرفتند از رشد قیمت پرهیز کنند و تا مشخص شدن قیمت دلار، قیمت نهایی محصولات خود را گران نکنند. لذا افت قیمت دلار برای این حوزه هم بسیار کارساز بود.لاستیک خودرو: قیمت لاستیک خودرو هم طی چند وقت اخیر بشدت افزایش یافت. در حالی که رشد تولید 10 درصدی در این حوزه اتفاق افتاد و به جهت کاهش تولید خودرو، 2.5 میلیون حلقه لاستیک بیشتر وارد بازار شد قیمت لاستیک خودروهای سواری و سنگین از سوی توزیع‌کنندگان افزایش یافت. حال با کاهش قیمت ارز، لاستیک خودرو هم از روز چهارشنبه در مسیر کاهش قرار گرفته است و به اذعان اتحادیه این حوزه کاهش قیمت 14 درصدی اتفاق افتاده است.محصولات سلولزی: یکی از کالاهایی که با افزایش قیمت ارز، گران شد محصولات سلولزی بود. پوشک بچه 30 هزار تومانی به بالای 95 هزار تومان رسید و از طرفی به خاطر نرسیدن مواد اولیه مردم با کمبود محصولات سلولزی در بازار مواجه شدند. حال در شرایط جدید قیمت ارز، تولیدکنندگان به فکر کاهش قیمت هستند. قیمت‌هایی که بین 2 تا 2.5 برابر گران‌تر شده است.تلفن همراه: تلفن همراه هم از دیگر کالاهایی بود که به کاهش قیمت ارز واکنش مثبت نشان داد. قیمت انواع موبایل در بازار بین 20 تا 25 درصد ارزان شد. سیر افزایش قیمت تلفن همراه برای خیلی‌ها باور کردنی نبود. در بازار خرید یک گوشی هوشمند با قیمت یک میلیون تومان دور از دسترس شده بود و خیلی‌ها سراغ بازار دست دوم‌ها رفتند. از هفته گذشته قیمت تلفن همراه مسیر کاهشی خود را حفظ کرده و به اعتقاد فعالان بازار کاهش قیمت‌ها متوقف نمی‌شود.میوه و صیفی جات: قیمت میوه و صیفی جات هم با آنکه ارتباط مستقیم با دلار ندارد اما کاهش یافت. به طور متوسط قیمت هر کیلو میوه بین هزار تا 2 هزار و 500تومان ارزان‌تر شد و قیمت صیفی جات هم در مقایسه با هفته‌های قبل معقول‌تر شد. به‌عنوان مثال گوجه فرنگی 6 هزار تومانی به 3 هزار و 200 تومان رسید. البته ممنوعیت صادرات سیب زمینی و گوجه فرنگی هم در کاهش قیمت‌ها بی‌اثر نبود.دارو و لوازم آرایشی و بهداشتی: قیمت داروهای آزاد مانند تقویتی‌ها (مشمول ارز مبادله‌ای نشدند) و لوازم آرایشی و بهداشتی هم در قیمت خود ایستادند و توزیع‌کنندگان قیمت‌ها را تغییری ندادند. البته پخش‌کنندگان این حوزه اذعان داشتند که اگر کاهش قیمت دلار ادامه داشته باشد یا قیمت دلار در حدود 10هزار تومان باقی بماند، قیمت‌ها تغییری نخواهد کرد و دیگر مردم با اوج گرفتن قیمت‌ها در این بخش مواجه نخواهند شد.لوازم خانگی: تولیدکنندگان لوازم خانگی هم که قرار بود از امروز(شنبه) قیمت‌های خود را بالا ببرند دست نگه داشتند و معلوم نیست که در روزهای آینده چه تصمیمی خواهند گرفت. فعالان بازار امین حضور می‌گویند: تولیدکنندگانی که عرضه لوازم خانگی به بازار را متوقف کرده یا برخی با هدف افزایش قیمت به سمت احتکار رفته بودند، از روز پنجشنبه زمزمه افزایش عرضه را در بازار مطرح کردند.منبع: روزنامه ایران؛ 1397،7،14گروه اطلاع رسانی**1699**2002            "}