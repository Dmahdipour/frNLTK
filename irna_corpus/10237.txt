{"onTitr":"","titr":" 2100 میلیارد ریال صرف اشتغال حمایتی در خراسان رضوی می شود","describe":" مشهد- ایرنا- مدیرکل تعاون، کار و رفاه اجتماعی خراسان رضوی گفت: امسال دو هزار و 100 میلیارد ریال از طریق تبصره 16 به اشتغال نهادهای حمایتی همچون مشاغل خانگی، کمیته امداد و بهزیستی در این استان اختصاص پیدا کرده است.", "text":"محمد سنجری روز چهارشنبه در گفت و گو با خبرنگار ایرنا افزود: از ابتدای امسال 900 میلیارد ریال تسهیلات اشتغال روستایی توسط بانکهای عامل در خراسان رضوی به متقاضیان پرداخت و از این طریق برای دو هزار و 565 نفر شغل ایجاد شده است. وی ادامه داد: بیشترین طرحها مربوط به بخش کشاورزی، امور عشایری، صنعت، معدن و تجارت می باشد. همچنین امسال 640 میلیارد ریال به حوزه اشتغال مشاغل خانگی در خراسان رضوی تعلق گرفته است. مدیرکل اداره تعاون، کار و رفاه اجتماعی خراسان رضوی همچنین 55 درصد متقاضیان کار را در این استان فاقد مهارت ذکر و بیان کرد: پارسال سه هزار و 600 نفر متقاضی دوره های مهارت آموزی در سطح استان بودند. هم اکنون از این تعداد دو هزار نفر در حال مهارت آموزی بوده و 550 نفر به صورت مستقل وارد بازار کار شده اند. تعهد امسال استان نسبت به جذب مهارت آموز چهار هزار و 125 نفر می باشد که از این تعداد هم اکنون هزار و 311 نفر محقق شده است. وی همچنین اظهار داشت: امسال در مرحله نخست دو هزار و 130 میلیارد ریال تسهیلات به حوزه روستایی و عشایری تعلق گرفت که از این میزان هزار و 920 میلیون ریال در قالب دو هزار و 648 طرح و پنج هزار و 700 شغل ایجادی، پرداخت شده است. او گفت: هدفگذاری امسال خراسان رضوی ایجاد 110 هزار فرصت است. از ابتدای سال تاکنون 64 هزار و 994 فرصت شغلی در استان محقق شده که 59 درصد تعهد را در بر می گیرد. سنجری افزود: پایان سال 1400 می بایست میزان بیکاری در خراسان رضوی باید به هفت درصد کاهش یابد. برای رسیدن به این هدف باید سالانه 75 هزار تا 80 هزار فرصت شغلی در سطح استان ایجاد شود. 7494/1858            "}