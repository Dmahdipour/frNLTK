{"onTitr":"","titr":" 35 درصد مددجویان بهزیستی اردکان، سالمند هستند","describe":" یزد- ایرنا- رئیس بهزیستی اردکان گفت: حدود 35 ‌درصد مددجویان زیر پوشش این نهاد حمایتی را افراد سالمند تشکیل می‌دهند که از خدمات بهزیستی بهره مند هستند.", "text":"امیرولی عضدزاده روز سه شنبه به ایرنا افزود: پرداخت مستمری، کمک هزینه درمان، صدور دفترچه بیمه، اعطای لوازم کمک توانبخشی، ارائه خدمات پزشکی و پرستاری به سالمندان واجد شرایط در منزل و سالمندانی که به دلیل کهولت سن و ناتوانی در حرکت قادر به مراجعه به مراکز درمانی نیستند از جمله خدمات بهزیستی اردکان برای سالمندان زیر پوشش است. وی اضافه کرد: سالمندان در جامعه امروز از گروه های بزرگ اجتماعی به شمار می آیند که طبق اعلام سازمان جهانی بهداشت بیشترین خدمات بهداشتی، درمانی را به خود اختصاص داده اند.رئیس بهزیستی اردکان با اشاره به  شعار هفته سالمند امسال با عنوان ' گرامیداشت پیشکسوتان و مدافعان حقوق سالمندان'  اظهارداشت: ایجاد بسترهای لازم برای تکریم سالمندان و رسیدگی به سالخوردگان یکی از ضرورت‌های قوانین اجتماعی است که باید به طور همگانی مورد توجه قرار گیرد.عضدزاده، دفاع از حقوق سالمندان و مدافعان این حقوق را شایسته تکریم و تجلیل دانست و خواستار توجه همگانی به حقوق سالخوردگان شد.وی ادامه داد: ‌حق زندگی و آزاد بودن در انتخاب محل زندگی، مناسب‌سازی محیط با نیازهای فرد سالمند، ادامه زندگی اجتماعی علیرغم محدودیت‌های مشارکت سالمند، حضور و نقش فعال اطرافیان و حفظ روابط اجتماعی سالمند با خانواده و دوستان ، تملک و تسلط کامل بر درآمد و دارایی خود از جمله این حقوق است.این مسئول یادآور شد: در شهرستان اردکان سه مرکز ویژه سالمندان (سرای سالمندان مجد ، تحقیقات سالمندی و موسسه خیریه و عام المنفعه بنیاد فرزانگان) با مجوز بهزیستی فعال هستند .بر اساس سرشماری سال 95، 8.4 درصد جمعیت شهرستان اردکان سالمند هستند و 2 هزار معلول و 300 خانوار نیازمند، زیر پوشش اداره بهزیستی شهرستان اردکان قرار دارند و از خدمات این اداره بهره مند می شوند. مرکز شهرستان 98 هزار نفری اردکان در 60 کیلومتری شمال شهر یزد قرار دارد. 7544/ 6197            "}