{"onTitr":"","titr":" تصویب لایحه مالیات بر ارزش افزوده کاهنده اختیار شوراهاست","describe":" بوشهر-ایرنا-رئیس شورای اسلامی شهر بوشهر گفت: در لایحه مالیات بر ارزش افزوده که در کمیسیون اقتصادی مجلس در حال تصویب است اختیارات این نهاد کاهش پیدا می کند.", "text":"به گزارش ایرنا، ابوذر دهدار روز جمعه در جمع خبرنگاران افزود: در این لایحه مهمترین موضوع مرتبط با شوراها که همان اجازه گرفتن عوارض توسط شوراهای اسلامی شهر است لغو شده است.وی بیان کرد: به عبارت دیگر شوراهای شهرها بعد از قانونی شدن این لایحه نمی توانند عوارض وضع کنند و در صورت تصویب لایحه یاد شده شوراها تشریفاتی و دولتی می شوند.دهدار ادامه داد: همچنین عوارض حاصل از شماره گذاری خودروها و فعالیت صنایع آلاینده که  به شهرداری ها تعلق می گرفت در کمیسیون اقتصادی مجلس  مقرر شده این اعتبارات هم به دستگاه های دولتی پرداخت شود که  این مسئله با منافع شهرداری ها در تضاد است.وی عنوان کرد: بعد از انتخاب شهردار تعیین و تصویب عوارض محلی از وظایف اصلی شورا است که با این تصمیم مجلس این وظیفه شورا حذف و یکی از منابع مهم درآمدی و استقلال شهرداری حذف می شود .دهدار گفت: شهرداری ها دچار مشکلات بسیار اعتباری بوده و از سوی دولت هم در ردیف اعتبارات تملک دارایی و سرمایه ای اعتبارات چندانی دریافت نمی کنند.وی یادآورشد: بدون شک با این لایحه مدیرت شهری دچار بحران جدی شده و وظیفه عمران شهری و خدمات شهری  با چالش جدی مواجه می شود.رئیس شورای اسلامی شهر بوشهر افزود: قرار بود شهرداری به‌عنوان دولت محلی و شورای شهر به‌عنوان پارلمان شهر از دولت مستقل باشند، اما امروز در نقطه معکوس یکدیگر قرار گرفتند.وی ادامه داد: با لایحه اصلاح قانون مالیات بر ارزش افزوده، شهرداری‌ها بخشی از درآمد‌های مستقل خود را از دست داده و به سمت دولتی شدن می روند. دهدار تاکید کرد: در این ارتباط از نمایندگان خانه ملت به ویژه چهار نماینده استان بوشهر در مجلس شورای اسلامی درخواست داریم با رایزنی با نمایندگان  مانع تصویب این طرح شوند.7212/6045            "}