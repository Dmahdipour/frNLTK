{"onTitr":"","titr":" کاهش تولید و افزایش تقاضا عامل افزایش قیمت گوجه فرنگی","describe":" ارومیه- ایرنا- قیمت گوجه فرنگی و به تبع آن رب در آذربایجان غربی طی هفته های اخیر افزایش یافت اما این افزایش نرخ ارتباط زیادی با شرایط اقتصادی نداشت و کاهش تولید در استان و افزایش تقاضای مصرف در کشورهای همسایه و استان های دیگر عامل اصلی این افزایش قیمت معرفی شد.", "text":"به گزارش ایرنا، گوجه فرنگی یکی از اصلی ترین اقلام سبد غذایی خانوارهای ایرانی است که علاوه بر تازه خوری و استفاده در غذاهای مختلف از رب آن نیز به صورت گسترده ای برای رنگ دهی طبیعی به غذاها استفاده می شود. وضعیت این ماده غذایی تا حدود سه هفته گذشته خوب و قابل قبول بود ولی در این سه هفته، قیمت آن به یکباره روند افزایشی به خود گرفت که البته این امر با توجه به رسیدن فصل رب پزی در مناطقی نظیر آذربایجان غربی محتمل بود. برخی از مردم نبود برنامه یا شرایط اقتصادی را عامل این افزایش قیمت دانستند اما در حقیقت کاهش سطح زیر کشت به دلیل پایین بودن ارزش افزوده این محصول در سال زراعی گذشته، مهمترین عامل در این تغییر جهشی قیمت بود.  روح الله شجاع زاده یکی از شهروندان ارومیه ای در گفت و گو با خبرنگار ایرنا با اشاره به اینکه گوجه و رب امسال کمترین سهم را در سبد غذایی این خانوار به خود اختصاص می دهد، گفت: با وجود اینکه رب گوجه فرنگی یکی از ضرورت های غذایی در بین شهروندان محسوب می شود ولی به علت افزایش قیمت ها، امکان تهیه آن وجود ندارد. وی اضافه کرد: کمترین رقم برای رب گوجه که به صورت تعاونی عرضه می شود، حدود 20 هزار تومان برای هر کیلوگرم است که دست کم 2.5 برابر قیمت آن در سال گذشته برآورد می شود. وی بیان کرد: گوجه فرنگی که تا چند هفته گذشته به صورت های مختلف مورد استفاده قرار می گرفت، امروز به کیلویی 2 تا سه هزار تومان رسیده است. رییس سازمان جهاد کشاورزی آذربایجان غربی هم در جلسه ویژه اقلام ضروری در ارومیه گفت: میزان سطح زیرکشت گوجه فرنگی در سال گذشته هفت هزار هکتار بود که این رقم در سال جاری به حدود 57 درصد سال گذشته و چهار هزار هکتار رسیده است. اسمعیل کریم زاده افزود: میزان تولید پیش بینی شده برای این رقم در سال جاری 200 هزار تن است که بخشی از آن در بازار استان مصرف می شود. وی اضافه کرد: به علت مشکلات فروش و قیمت نامناسب در فصل زراعی گذشته، کشاورزان رغبتی به کشت این محصول در سال جاری نداشتند و این امر یکی از مهمترین عوامل افزایش قیمت به شمار می رود. وی بیان کرد: علاوه بر آن بخشی از گوجه فرنگی تولید شده در استان به علت کاهش شدید تولید در دیگر استان ها، به مناطق مختلف کشور صادر شد و بخشی از این محصول را نیز کشاورزان به کشورهای همسایه ارسال کردند که این امر نیز در افزایش قیمت اثرگذار بود. رییس اتحادیه میوه و تره بار ارومیه هم با اشاره به کاهش قیمت 60 درصدی گوجه قرمز طی روزهای اخیر، گفت: قیمت هر کیلوگرم گوجه فرنگی در این شهرستان به 25 هزار ریال رسید. قاسم عزتی با بیان اینکه قیمت گوجه قرمز در هفته گذشته تا مرز 70 هزار ریال افزایش یافته بود، افزود: دلیل اصلی این افزایش، صادرات بی رویه این محصول کشاورزی به عراق بود. وی اقدام دولت برای جلوگیری از صادرات این محصول به عراق را مناسب ارزیابی کرد و ادامه داد: افزایش کرایه حمل بار و آفت زدگی بیش از نیمی از گوجه ها از دلایل دیگر افزایش قیمت این محصول کشاورزی بود. وی با تاکید بر اینکه هیچ محدودیتی در تامین محصولات کشاورزی مورد نیاز شهروندان وجود ندارد، بیان کرد: محصولات کشاورزی مازاد نیز به سایر شهرستان ها صادر می شود. معاون هماهنگی امور اقتصادی و توسعه منابع استاندار آذربایجان غربی نیز در این خصوص بر تحقیق بنیادی در خصوص کاهش کشت و افزایش قیمت گوجه فرنگی تاکید کرد و گفت: نهادهای پژوهشی نظیر جهاد دانشگاهی و مرکز تحقیقات کشاورزی استان باید در این خصوص تحقیقات لازم را انجام دهند و نتیجه گزارش شود. رضا حسینی تاکید کرد: اقلام مورد نیاز و مصرفی مردم باید به هر شکل ممکن و با کمترین قیمت در اختیار شهروندان قرار گیرد. وی اضافه کرد: رعایت اصول مصرف توسط مردم نیز در این خصوص بسیار مهم و اثرگذار است و مردم باید به اندازه مصرف خود خرید کنند تا اقلام مصرفی در بازار کم نشود. به گزارش ایرنا، طبق برخی اخبار گوجه فرنگی وارداتی نیز در چند روز اخیر وارد بازار شده است و این تدبیر دولت می تواند در کاهش قیمت موثر باشد. 2093/3072 گزارش از: صابر چهرقانی            "}