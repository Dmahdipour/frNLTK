{"onTitr":" نماینده مجلس:    ","titr":" رونق بازار مسکن، تنها راه خروج از مشکلات اقتصادی است","describe":" شیراز-ایرنا-نماینده مردم شهرستان شیراز در مجلس شورای اسلامی گفت: بازار مسکن باید مدیریت شده و رونق پیدا کند تا مشکلات اقتصادی کشور برطرف و به تبع آن زمینه اشتغالزایی نیز ایجاد شود.", "text":"به گزارش ایرنا فرج الله رجبی، پنجشنبه در آیین افتتاح 2 ایستگاه خط یک مترو شیراز، افزود: رونق بازار مسکن باید به عنوان مطالبه ای ملی از جانب فعالان اقتصادی و مردم مورد توجه قرار گیرد.وی اظهار داشت: چرا در مقطعی باید پول مردم صرف خرید ارز شود در صورتی که اگر این سرمایه عظیم در بخش مسکن سرمایه گذاری می شد بدون شک رونق اقتصادی در پی داشت.رجبی ادامه داد: باید رونق در بخش مسکن ایجاد شود و شهرداری ها نیز در این زمینه می توانند ورود کرده و تسهیلات تشویقی برای آن در نظر بگیرند، بر این باوریم که با دستیابی به این هدف، شهرداری ها نیز از مشکلات مالی که گریبان آنها را گرفته رها خواهند شد. نماینده مردم شهرستان شیراز در مجلس شورای اسلامی در بخش دیگری از سخنان خود گفت: تا زمانی که قانون درآمد پایدار شهرداری ها به تصویب نرسد تنها منبع تامین بودجه این نهاد، ساخت و ساز شهری است و گریزی از این شرایط وجود ندارد.وی ادامه داد: شهردار جدید شیراز، وارث میلیاردها تومان بدهی است اما شهردار و شورای اسلامی این شهر در این باره سکوت اختیار کرده اند در حالی که در پی این سکوت، تنها توقع شهروندان بالارفته است.این نماینده مجلس بیان کرد: تیم قبلی مدیریت شهری و شورای شهر شیراز، طرح های عمرانی زیادی را بدون در نظر گرفتن منابع مالی آن تعریف کردند و اکنون شهرداری شیراز، وارث بدهی همان پروژهایی است که در دوره قبلی انجام شده است.رجبی، بدهی شهرداری شیراز را در حال حاضر حدود پنج هزار میلیارد تومان عنوان کرد و افزود: خوشبختانه شهرداری و شورای اسلامی این شهر در دوره کنونی به بهترین نحو توانسته اند بدهی های به ارث برده را مدیریت کنند.9873 /6118            "}