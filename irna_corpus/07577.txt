{"onTitr":"","titr":" انسان بدون مرز","describe":" از ویتنام و کامبوج تا افغانستان و ایران؛ تعداد زیادی از «آدم‌ها» عزادارند. عزادار درگذشت پزشکی که برای بازگشت کودکان مبتلا به بیماری‌های ستون فقرات به فرآیند زندگی طبیعی هیچ کم نگذاشت. پروفسور کیوان مزدا، فوق‌تخصص جراحی ستون فقرات کودکان، یازدهم مهرماه امسال جان به جان‌ آفرین تسلیم کرد.", "text":"او از اواخر شهریورماه امسال بر اثر سکته قلبی به کما رفته بود. یک سال قبل از درگذشت کیوان مزدا در پاریس، پدر یکی از کودکانی که مزدا جراحی کرده بود در بیمارستان نورافشار تهران، دعا کرده بود: «خدا آقای مزدا رو عاقبت بخیر کنه. انسانیت یعنی آقای مزدا». آقای مزدا یکی دو نفر دعاگو نداشت. از آن مرد افغانستانی تا حنانه دختر 14 ساله اهل مشهد. او یکی از 70 بیماری بود که شهریورماه پارسال در کلینیک ستون فقرات دکتر مزدا در موسسه بین‌المللی «زنجیره امید» معاینه شد و مزدا و همکارانش او را برای جراحی ستون فقرات انتخاب کردند. دو روز بعد از جراحی لبخند تنها اتفاق زندگی دختر بود: «تا چند روز پیش قد من تا زیر گوش مامان بزرگم بود. اما الان صاف شدم. قبل از جراحی 160 سانتی‌متر بودم اما الان فکر کنم به ١٦٨سانتیمتر رسیدم.» **کیوان مزدا که بود و چه کرد؟ «من کار ویژه‌ای نمی‌کنم. خیلی‌ها به ما کمک می‌کنند. ما سعی می‌کنیم بچه‌ها بهتر شوند. بیماران برای ما فرقی ندارند، چون انسان‌های همه جای دنیا یکی هستند. فقط باید تلاش کنیم هر چه بیشتر آنها را به زندگی برگردانیم.» این مانیفست مردی بود که کارهایش را بی‌سر و صدا پیش می‌برد. اگر هزار بار دیگر هم برای گفت‌وگو با یک خبرنگار وقت تعیین می‌کرد باز هم بخشی از صحبت‌هایش همین‌ها بود. تاکید بر اینکه او کار ویژه‌ای نمی‌کند و در پی درمان همه است بی‌آنکه به رنگ و نژاد و مذهب بیمارانش بیندیشد. کیوان مزدا در سال 1328 از پدر و مادری ایرانی و فرانسوی در آبادان متولد شد. او از کودکی در فرانسه ساکن شده بود. مزدا فوق‌تخصص جراحی ستون‌ فقرات کودکان داشت. او استاد دانشگاه پاریس هفت و رییس بخش ارتوپدی اطفال بیمارستان «روبرت دوبره» پاریس بود. اما این همه باعث شهرت مزدا نشده بود. مزدا از سه دهه قبل تصمیم گرفت از دانش پزشکی‌اش برای درمان کودکان در سراسر جهان بهره ببرد: «من به ‌عنوان پزشک در ارتش فرانسه کار می‌کردم. همیشه احساس می‌کردم چیزی کم دارم. از ارتش بیرون آمدم. فکر می‌کنم ‌سال١٩٨٧ بود که فعالیت‌های داوطلبانه را آغاز کردم.» او تا چند روز پیش از درگذشتش به همین راه وفادار ماند. کیوان مزدا در طول سه دهه گذشته در کشورهای ویتنام، کامبوج، افغانستان، ایران و... کودکان زیادی را که از مشکلات ستون فقرات رنج می‌بردند جراحی کرد. او از اعضای موسس تشکیلات خیریه «زنجیره امید فرانسه» بود و در تاسیس بیمارستان مادر و اطفال کابل افغانستان نقش محوری ایفا کرد. علاوه بر اینها یکی از دلایل شهرت مزدا به جسارت او در انجام جراحی‌های پیچیده و دشوار بیماری اسکولیوز (کژ پشتی) برمی‌گردد. تعداد زیادی از کودکان در کشورهای جهان سوم از انحنای ستون فقرات رنج می‌برند اما به دلیل تشخیص دیرهنگام و مشکلات دیگر بیماری‌شان تشدید می‌شود. مزدا از جمله پزشکانی بود که این بیماران را جراحی می‌کرد. ابداع 32 قطعه برای استفاده در جراحی‌های ستون فقرات از دستاوردهای پژوهشی مزدا به شمار می‌رود. **خدمات مزدا به کودکان ایرانی از سال 1386 که موسسه بین‌المللی «زنجیره امید» در ایران تاسیس شد، کیوان مزدا یکی از چهره‌هایی بود که در تاسیس این موسسه در کنار «مریم مرعشی» (موسس زنجیره امید ایران) نقش کلیدی ایفا کرد. کیوان مزدا ظرف 12سال گذشته سفرهای متعددی به ایران داشت تا با کمک همکارانش در ایران کودکان بی‌بضاعت زیر 18 سال را درمان کند. علاوه بر خدمات درمانی، مزدا در طول این سال‌ها تلاش کرد تا شماری از پزشکان ایرانی را هم آموزش دهد. او در آخرین سفرش به ایران که شهریورماه امسال انجام شد، در گفت‌وگو با سایت «زنجیره امید» به این موضوع اشاره کرده است: «از نظر تکنیکی چند وسیله جدید به ایران آورده‌ایم، مونیتورینگ نخاع، وسایل سیستم‌های ایمپلنت و... که در ایران وجود نداشتند. اما کار مهم بحث آموزش بود. هم آموزش‌هایی که در ایران انجام می‌دادیم و هم با کمک ستاد فرانسه و زنجیره امید توانستیم چند نفر را به فرانسه برای دوران درازمدت یک سال و نیم یا دوره‌های 15روز تا دو ماه، که توانستیم سطح همکاران ایرانی را کمی بالاتر ببریم و در حال حاضر 80 درصد بیماران را خودشان عمل می‌کنند.»بیماری انحنای ستون فقرات یکی از بیماری‌هایی است که در صورت تشخیص دیرهنگام هزینه‌های فراوانی را به سیستم درمان تحمیل می‌کند و احتمال موفقیت را هم کاهش می‌دهد. از همین رو بود که کیوان مزدا همواره بر لزوم اصلاح رویکردهای درمانی در کشور تاکید می‌کرد. به گفته مزدا دو فرق در ایران نسبت به کشورهای توسعه‌یافته وجود دارد؛ یکی اینکه هنوز هم عامل ژنتیکی ناشی ‌از ازدواج‌های خویشاوندی در بروز این بیماری‌ها نقش دارد. تفاوت دیگر به این برمی‌گردد که بیماران در ایران معمولا زمانی مراجعه می‌کنند که فرصت درمان آنها از دست رفته است. مزدا سیستم درمانی ایران را اینگونه توصیف می‌کرد: «ما در ایران هم پزشکان خوبی داریم. اما مشکل بهداشت و درمان ایران به سیستم آن برمی‌گردد. ایران برای مدرن‌شدن هنوز یک کشور جوان است. حتما یک روزی به وضع مطلوب می‌رسد. هیچ سیستمی کاملا بهشت نیست. سیستم اینجا هم مشکلات خودش را دارد. پول کم است. دکترها و کادر درمانی حقوق‌های کافی ندارند. مردم هم حقوق کافی ندارند. فقط آنهایی که پول دارند می‌توانند زندگی آسانی داشته باشند. اما آنهایی که کنار جاده و در حاشیه‌اند، همان‌جا در حاشیه می‌مانند و دیده نمی‌شوند. آنها ممکن است یک‌درصد هزینه‌های چنین جراحی‌هایی را هم نداشته باشند.»کیوان مزدا برای کودکان ایرانی آرزوهای دیگری هم داشت. اینکه در ایران یک بیمارستان فوق‌تخصصی جراحی کودکان تاسیس شود که از نظر کیفیت و امکانات در سطح بیمارستان‌های اروپا باشد. بیست و هفتم شهریورماه امسال مزدا در گفت‌وگو با سایت زنجیره امید از آرزویش می‌گوید: «آرزوی‌مان این است که بیمارستان خودمان را داشته باشیم که بتوانیم قوانین خودمان را اعمال کنیم.یعنی سطح بیمارستان از نظر انسانی و فنی به سطح بیمارستان‌های خودمان در فرانسه و جاهای دیگر برسد. این کار امکانپذیر است اگر قوانین را ما تعیین کنیم. امیدوارم با تلاشی که در زنجیره امید می‌کنیم بتوانیم در آینده نزدیک هم عمل‌ها را انجام دهیم و هم آموزشی به پرستاران، دکترها و حتی مردم اداری بدهیم که سیستم را پیشرفته کنیم.» موسسه زنجیره امید در ایران از سال گذشته کلنگ احداث این بیمارستان را به زمین زده است. اما مزدا برای رفتن عجله داشت.منبع: روزنامه اعتماد؛ 1397.7.14 گروه اطلاع رسانی**9370**2002            "}