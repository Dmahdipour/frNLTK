{"onTitr":"","titr":" اعتماد به بخش خصوصی، ارتقای جایگاه فناوری فضایی کشور","describe":" تهران– ایرنا- ایران در حال حاضر جزو  9 کشور نخست دنیا در دستیابی به چرخه کامل فضایی است، جایگاهی که به طور حتم تثبیت و ارتقای آن در گرو اعتماد بیشتر به بخش خصوصی و استارتاپ ها است.", "text":"به گزارش خبرنگار گروه علمی ایرنا، سالن اجتماعات فجر دانشگاه صنعتی امیرکبیر به مناسبت فرا رسیدن هفته جهانی فضا (4 تا 7 اکتبر برابر با 12 تا 18 مهرماه) عصر امروز یکشنبه میزبان برگزاری نشست تخصصی ماهواره «پیام امیرکبیر» با حضور دکتر مرتضی براری رییس سازمان فضایی ایران، دکتر مصطفی صفوی مدیر پروژه  ماهواره پیام امیرکبیر و تعدادی از اساتید درگیر این پروژه بود.حوزه ای که گفته می شود بیش از 80 درصد در کشور پیشرفت داشته است و تعدادی از دانشگاه های مهم کشور از جمله صنعتی شریف، دانشگاه امیرکبیر و دانشگاه علم و صنعنت و همچنین بخش تحقیقات سازمان فضایی کشور را درگیرخود ساخته و کشورمان حالا در حال گذر از مرحله تحقیقاتی به مرحله صنعتی آن است.دکتر محمود مانی رئیس دانشکده مهندسی هوا فضا دانشگاه صنعتی امیر کبیر در این نشست در سخنانی ضمن گرامیداشت هفته جهانی فضا اظهارکرد: دانشگاه صنعتی امیرکبیر از بدو تاسیس ارتباط با صنعت را از جمله وظایف ذاتی خود دانسته و دانشگاه مهندسی هوا و فضا نیز بالطبع به دلیل اینکه در دل دانشگاه امیرکبیر شکل گرفته است بر ایفای این نقش سنتی از بدو تاسیس خود در سال 1386 اصرار دارد.وی با اشاره به واگذاری ماموریت بزرگ ساخت ماهواره پیام امیرکبیر به دانشکده هوا و فضا دانشگاه صنعتی امیر کبیر، یکی از افتخارات این دانشکده را استفاده از توان اساتید مختلف و همچنین سایر دانشکده های این دانشگاه عنوان کرد و افزود: تمام کارها برای به ثمر نشستن پروژه ماهواره پیام امیرکبیر را خودمان انجام دادیم دکتر مانی ادامه داد: ساخت مدل مهندسی ماهواره پیام امیرکبیر مربوط به سال 1389 است و سال 1396 نیز مدل کیفی آن ساخته شد و مدل نهایی و پرتاب گر این ماهواره نیز طی چند هفته آینده تست نهایی شده و هماهنگی پرتاب صورت خواهد گرفت.اما دکتر مرتضی براری رئیس سازمان فضایی ایران در این نشست در سخنانی با اشاره به اینکه، همزمان با شکل‌گیری انقلاب صنعتی چهارم، انقلاب فضایی در جهان در حال وقوع است و ایده‌پردازان بازیگران این انقلاب هستند، افزود: لذا باید  سهم خدمات فضایی در اقتصاد ایران رونق یابد که البته برای تحقق این هدف برنامه هایی در سه سرفصل زیرساخت، خدمات و شرکت‌های ارائه دهنده خدمت تدوین شده است.وی با تاکید براینکه، در حال حاضر رشد اقتصاد فضایی در دنیا 139 درصد و متوسط رشد اقتصاد جهانی 19.4 درصد است، گفت: در حال حاضر شکاف قابل توجهی میان رشد اقتصاد فضایی و اقتصاد عمومی در جهان ایجاد شده است و این شکاف تا 20 سال آینده ادامه خواهد داشت به طوریکه رشد اقتصاد فضایی 220 درصد و رشد اقتصاد جهانی 99.4 درصد برآورد شده است.رئیس سازمان فضایی کشور  با اشاره به اینکه هم اکنون در عصر انقلاب چهارم قرار داریم افزود: این عصر شامل تحلیل داده‌های ماهواره‌ای و بهره‌برداری از این داده‌ها است و در حال حاضر 570 ماهواره سنجشی در مدار قرار دارد.براری ادامه داد: ایران نیز بر این اساس در تلاش است تا از داده‌های این ماهواره برای خلق ثروت بهره مند شده که البته این مهم با راه اندازی دانشگاه‌های نسل چهارم بصورت کامل محقق می شود.وی از فعالیت 120 استارتاپ در حوزه فضایی در کشور خبر داد و افزود: سازمان فضایی درصدد است زمینه ورود اسارتاپ ها به این بخش را بیش از پیش فراهم کند. وی با تاکید بر اینکه سازمان فضایی ایران از سرمایه‌گذاری بخش خصوصی و استارتاپ ها برای شکل‌گیری اقتصاد فضا استقبال می‌کند، گفت: این سازمان قصد دارد تصدی گری خود را کاهش دهد.رئیس سازمان فضایی کشور با بیان اینکه، محققان کشورمان تاکنون موفق به ساخت ماهواره‌های بومی سنجشی و مخابراتی شده اند گفت: تا سه ماه آینده ماهواره دوستی متعلق به دانشگاه صنعتی شریف،‌ ماهواره 'پیام ' مربوط به دانشگاه امیرکبیر و ماهواره 'ناهید یک' آماده پرتاب می  باشند.وی با بیان اینکه، دو ماهواره از این تعداد مراحل نهایی خود را طی می کنند افزود: ماهواره‌های دوستی و ناهید که طول عمر آنها حدود یکسال است در مدار 250 کیلومتری زمین قرار می گیرند.براری همچنین اظهارکرد: ماهواره 'پیام' دانشگاه امیرکبیر از نوع ماهواره‌های عملیاتی است که در مدار 500 کیلومتری زمین قرار خواهد گرفت ضمن اینکه ماهواره دوستی دانشگاه شریف از نوع ماهواره‌های سنجشی است.رئیس سازمان فضایی کشور همچنین با اشاره به اینکه ماهواره‌ 'ظفر' تا پایان سال 1397 تکمیل خواهد شد گفت: این یک ماهواره سنجشی با دقت 22.5 میلیمتر است.براری در ادامه تاکید کرد: در حال حاضر کشور در حال گذر از ماهواره‌های تحقیقاتی به سمت پرتاب ماهواره‌های عملیاتی است، به طوریکه از ساخت ماهواره‌هایی با ظرفیت 50 کیلوگرم در مدار 250 کیلومتری به ساخت ماهواره‌های 250 کیلوگرمی و قرار گرفتن در مدار 500 کیلومتری ارتقاء یافته است.وی در ادامه با بیان اینکه، ماهواره‌های ناهید یک و دو  ایرانی است و تا سال 1404 در مدار ژئو قرار می گیرند، یکی از برنامه های اصلی سازمان فضایی کشور را  طراحی و ساخت ماهواره‌های سنجشی با دقت یک متر عنوان کرد. براری در ادامه با تاکید براینکه، توسعه زیرساخت‌های فضایی از اولویت‌های سازمان فضایی کشور است گفت: در این راستا یک برنامه 10 ساله از سال 85 تا 94 تدوین شده است که در این بازه  اقدام به توسعه فناوری‌های فضایی شده و توفیقاتی نیز حاصل شده است به طوریکه کشورمان هم اکنون از جمله 9 کشور اول دنیا در دستیابی به چرخه کامل فضایی است.رئیس سازمان فضایی کشور افزود: نمونه این ماهواره 'پیام' دانشگاه امیرکبیر است که در واقع نخستین ماهواره عملیاتی با طول عمر بالا محسوب می شود.وی همچنین تصریح کرد: در برنامه دوم که تا سال 1404 ادامه خواهد داشت، سازمان فضایی کشور اقداماتی در حوزه  توسعه و تثبیت صنعت فضایی و همچنین ساخت ماهواره‌های عملیاتی و قرار دادن آن در مدار را در دستور کار خود قرار داده است.علمی1836*2017            "}