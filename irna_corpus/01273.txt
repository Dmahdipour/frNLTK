{"onTitr":"","titr":" غبار فراموشی از کالبد قلعه باستانی گردن زدوده شد","describe":" لاهیجان -ایرنا- معاون میراث فرهنگی، صنایع دستی و گردشگری گیلان گفت: با پاکسازی و گیاه زدایی از علف‌های هرز و مستندسازی قلعه باستانی گردن در شهرستان رودسر این قلعه به یکی از قطب‌های مهم گردشگری استان گیلان تبدیل شد.", "text":"ولی جهانی روز پنجشنبه در گفت و گو با خبرنگار ایرنا با بیان این  که قلعه گردن به دلیل مشرف بودن به زمین‌های کشاورزی و باغ‌های فندق و نیز شهر رودسر دارای چشم‌انداز بسیار زیبایی است افزود  :ترمیم و بازسازی این قلعه و  احداث راه پله ای به طول 100 متر در آن  امکان دسترسی به این بنای تاریخی را برای عموم مردم امکان پذیر ساخته است. وی اظهار داشت :قلعه گردن در پایین دست سد درحال ساخت پلرود در رحیم آباد قرار دارد و  تاکنون برای بازسازی آن 600میلیون ریال از محل اعتبارات استانی هزینه شده است که بزودی طی مراسمی افتتاح خواهدشد. وی تصریح کرد:قلعه گردن در روستای تول لات بخش رحیم آباد شهرستان رودسر بر روی شرقی ترین قسمت یال روستای قلعه گردن و با ارتفاع حدود 109متر از سطح دریاهای آزاد و مشرف و مسلط بر ساحل غربی رودخانه پلرود قرار دارد که تنها گذرگاه جلگه به کوهستان در اعصار گذشته گیلان به شمار می رود. وی خاطرنشان کرد:این بنا با شماره 9408 در سال 1382در فهرست آثار ملی کشور به ثبت رسیده بود و قسمت شمالی قلعه به دره رودخانه کشکو، بخش جنوبی به پرتگاه صخره‌ای رودخانه پلرود، قسمت شرقی به یک خندق و شش تپه ماهور سکو مانند و قسمت غربی آن به دو خندق منتهی می شود و در ضلع جنوبی سه سکوی سنگی احتمالا محل نگهبانی احداث شده  که دو مورد از آنها مشخص و دیگری در زیر خاک پنهان است. وی اظهارداشت: ورودی قلعه از قسمت شرقی و بعد از گذر از مصطبه‌ها(سکو) و خندق بوده و در قسمت دیوارهای داخلی بنا دو محل تعبیه تیرهای چوبی جهت سقف طبقه پایین و کف طبقه بالا قابل رویت است که می‌تواند مبین سه طبقه بودن قلعه باشد. وی یادآورشد:منوچهر ستوده در دهه 40 خورشیدی این قلعه را از نزدیک دیده و در کتاب از آستارا تا استارباد می‌نویسد قلعه تول لات قلعه‌ای سنگی عظیمی است که نزدیک اراضی و مسلط بر بستر اصلی رودخانه پلرود واقع است که مصالح اصلی ساخت این قلعه از سنگ و گچ تشکیل شده است. معاون میراث فرهنگی گیلان گفت: سنگ‌های این قلعه نتراشیده اما نبشی است ، بلندی باروی موجود آن در حدود 10 متر ، قطر دیوارها بیش از یک متر و درازای بنای قلعه در حدود 50 متر و پهنای آن در حدود 40 متر است و آب انباری در جهت شمالی آن از سنگ و ساروج ساخته شده است و در نزدیک دیوار شرقی چاهی عمیق وجود دارد که احتمال می‌رود که چاه آب یا نقب قرارگاه قلعه باشد. به گفته این باستانشناس وضع بنا و استحکام آن و نوع مصالحی که در آن به کار رفته است، شباهت زیادی به دژهای اسماعیلیان دارد و بعید نیست که یکی از قلاع این گروه در خاک اشکور باشد و تاکنون رویش گیاهان، درختچه‌های خودرو و علف‌های هرز در قسمت‌های مختلف قلعه، این مکان دیدنی را از نظرها پنهان نگهداشته بود. وی یادآورشد:ساماندهی قلعه گردن در تابستان 1397 زیر نظر دکتر سولماز رئوف و با نظارت کارشناسان سازمان میراث فرهنگی استان و توسط متخصصان این امر آغاز شد و ابتدا با گیاه زدایی از قسمت‌های مختلف آن در فاز بعدی احداث راه پله‌ای از جاده خاکی پای قلعه شروع و بعد از طی مسافتی حدود 40 متر، سکویی دایره شکل جهت نشستن ایجاد شد و سپس راه پله به طول تقریبی 40 متر به سمت قلعه ادامه پیدا کرد و سکوی دوم در ارتفاع بالاتر و نزدیکر به ساختمان قلعه ایجاد شد. جهانی گفت: از سکوی دوم راه پله دیگری به طول تقریبی 20 متر به سمت قلعه احداث و برای ساخت تمام راه پله ها ابتدا زیرسازی سنگی با سنگ‌های قلوه‌ای انجام شد و بعد روی آن با تخته سنگ‌های مقاوم و معدنی پوشیده شد که با ایجاد این راه پله، مسیر دسترسی گردشگران برای بازدید قلعه فراهم شده است. وی با اشاره به اینکه با ایجاد سکوها، مسافران می‌توانند از آنها جهت نشستن و لذت بردن از فضای زیبای اطراف قلعه استفاده کنند افزود:با انجام این برنامه، قلعه گردن به یک جاذبه زیبای گردشگری در شهرستان رودسر تبدیل شده است و امیدواریم با گذاشتن اعتباری جدید در سال جاری بتوانیم داخل قلعه را نیز ساماندهی و مرمت نماییم. معاون میراث فرهنگی، صنایع دستی و گردشگری گیلان با اشاره به اینکه در محدوده یکصدمتری این قلعه بقایای آثار باستانی با قدمت بیش از سه هزار و 500 سال کشف شده است  اظهارداشت:این آثار نظریه باستان شناسان قدیمی را در زمینه نبود آثار تمدنی در جلگه گیلان پیش از اسلام را نقض می کند و نشان می دهد که اگر بصورت هدفمند تحقیق و بررسی شود آثار زیست انسان در دوره های مختلف تاریخی از جمله در هزاره اول قبل از میلاد نیز در جلگه گیلان یافت می شود.در گیلان2 هزار و 300 هزار آثار تاریخی شناسایی شده که از این تعداد حدود بیش از یک هزار اثر تاریخی در فهرست آثار تاریخی کشور به ثبت رسیده و شماره ملی دریافت کرده است. در گیلان 75 قلعه تاریخی شناسایی شده که از این تعداد 15 قلعه تاریخی در فهرست آثار تاریخی کشور به ثبت رسیده است.گیلان که در اوستا از آن به نام وارنا نام برده می شود مرکز باستانی اقوام مختلفی است که معروفترین آنان دو نوع گیل و دیلم هستند. یونانیان این سرزمین را کادوسیان می نامند. بعضی از محققان کادوسیان را از بومیهای ایران قبل از آمدن آریاییها به این سرزمین می دانند . بنا به گفته دیاکوئوف روسی قریب به سه هزار سال پیش، سرزمینهای پرجنگل کاسپیان کادوسیان و گیلان (گیلها) در شمال خاک ماد قرار داشته است. گیل ها به تدریج با کادوسی ها بصورت تیره واحدی درآمدند. گیل ها در دوره حکومت مادها نیز کاملاً مستقل بودند؛ کورش هخامنشی با کمک گیل ها دولت ماد را منقرض کرد .گیلان در قرون اول و دوم هجری پناهگاه علویان و محل امنی برای آنان بوده است . علویان با مردم خوش رفتاری نموده و در سختی ها با آنان همدردی می کردند .گیلان در اواخر دوره قاجاریه، ترقی و پیشرفت زیادی کرد و به صورت دروازه اروپا درآمد و در نهضت مشروطه نیز گیلانیان نقش مهمی در به ثمر رساندن انقلاب داشتند.مردم گیل همواره مردمی آزاده بوده اند خاورشناسان بزرگ گیلان و سرزمین های ساحل جنوبی دریای کاسپین را دارای تمدن3 هزار ساله دانسته و برخی از آنان به وجود تمدنی بزرگ در املش و دیلمان اشاره دارند.  6029 /6030            "}