{"onTitr":" معاون رییس جمهوری خبر داد:    ","titr":" قطعیت گزینه 2 وزارتخانه واحتمال تصمیم جدیدبرای 2 وزارت دیگر","describe":" تهران - ایرنا- معاون پارلمانی رییس جمهوری درباره زمان معرفی وزیران پیشنهادی دولت به مجلس و تعداد آنها، گفت: آنچه تا کنون قطعی است، معرفی وزیر 2 وزارتخانه ای است که با سرپرست اداره می شوند و احتمال دارد آقای رییس جمهوری برای 2 وزراتخانه دیگر هم تصمیمات جدید اتخاذ کنند.", "text":"به گزارش روز چهارشنبه خبرنگار ایرنا، حسینعلی امیری تاکید کرد: قانون اساسی به رییس جمهوری این اجازه را می دهد که هر وزراتخانه ای به هر دلیلی وزیر نداشته باشد، حداکثر به مدت سه ماه می تواند با سرپرست اداره شود و دولت در فرجه قانونی است. وی توضیح داد: مجلس شورای اسلامی سه هفته کاری دارد و یک هفته نمایندگان محترم مجلس به منظور رسیدگی به امورات موکلین و سرکشی به حوزه های انتخابیه، در آن حوزه ها حضور پیدا می کنند. امیری ادامه داد: هفته آینده مجلس جلسه علنی نخواهد داشت و نمایندگان در حوزه های انتخابی حضور خواهند داشت، قانون آیین نامه داخلی مجلس صراحت دارد که معرفی وزرا باید در جلسه علنی اعلام وصول شود و بعد از آن ظرف یک هفته برای رسیدگی نمایندگان و رای اعتماد در دستور جلسه علنی قرار گیرد. معاون پارلمانی رییس جمهوری افزود: دولت در فرصت قانونی که الان در آن قرار دارد و پس از برگشت نمایندگان از حوزه های انتخابی در جلسه علنی مجلس شورای اسلامی اسامی وزرای پیشنهادی را به مجلس معرفی خواهیم کرد. امیری درباره شایعه استعفای برخی وزرا، تصریح کرد: استعفای موردی در کار نیست اما از همان اول اعضای محترم دولت به آقای رییس جمهوری اعلام کردند که در هر مقطعی و هر شرایطی، هر تصمیمی که به صلاح دولت و نظام جمهوری اسلامی ایران است، می توانند برای اعضای دولت اتخاذ کنند. وی همچنین درباره دلیل عدم حضور وزیر صنعت، معدن و تجارت در کمیسیون های مجلس، گفت: عدم حضور آقای دکتر شریعتمداری در کمیسیون های مجلس، با هماهنگی مجلس بوده و دلیل آن هم این بود که باید برای رسیدگی به واحدهای صنعتی آسیب دیده در سیل استان های شمالی، در شمال کشور حضور پیدا می کردند و این موضوع با هماهنگی بوده است. ‌سیام**9402**1535            "}