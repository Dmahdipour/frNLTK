{"onTitr":"","titr":" خرید حمایتی خرما در آبادان به 2هزار تن رسید","describe":" آبادان - ایرنا - رئیس اداره تعاون روستایی آبادان گفت: 2 هزار تن خرمای درجه 2 و سه بصورت حمایتی از کشاورزان آبادان خریداری شد.", "text":"حمید قنواتی روز جمعه در گفت و گو با ایرنا با اشاره به خسارت وارده بر نخلداران آبادانی به دلیل کمبود و شوری آب که منجر به کاهش کیفیت خرما گردید، اظهار داشت: تاکنون 2هزار تن خرما از کشاورزان آبادانی خریداری شده است که هزار و 200 تن از نوع خرمای استعمران درجه 2 و 800 تن خرمای درجه سه بوده است.وی با اشاره به فعالیت چهار مرکز خرید حمایتی خرما در آبادان افزود: خرید حمایتی خرما جهت حمایت از تولید کنندگان خسارت دیده و جلوگیری از آشفتگی بازار و کوتاه کردن دست دلالان در آبادان تا پایان مهرماه ادامه دارد. رئیس اداره تعاون روستایی آبادان از پرداخت پول کشاورزان در هفته آینده خبر داد و گفت :50 درصد مبلغ خرمای خریداری شده از هفته آینده به کشاورزان پرداخت خواهد شد.قنواتی قیمت خرید یک کیلوگرم خرمای درجه یک آبادان را 29 هزار ریال عنوان کرد و افزود: برای حمایت از کشاورزان نرخ خرید حمایتی خرمای درجه 2 هر کیلوگرم 24 هزار ریال و خرمای درجه سه 21 هزار ریال تعیین شده است.سطح زیر کشت نخیلات در آبادان 13هزار هکتار است که عمده آن از نوع استعمران بوده که کیفیت صادراتی دارد.پیش بینی شده بخشی از محصول خرمای با کیفیت نخلستان های آبادان صادر شود.پارسال حدود 65 هزار تن انواع خرما، خارک و رطب از سطح نخیلات شهرستان آبادان برداشت شد اما امسال به دلیل شرایط خشکسالی و کمبود آب برای آبیاری نخیلات پیش بینی حدود 50 درصد کاهش محصول شده است.شوری آب تا 70 درصد بر روی کیفیت محصول خرما تاثیر گذار بوده است.نخلستان های آبادان در پایین دست رودخانه های کارون و بهمنشیر قرار دارند و کاهش دبی آب شیرین این رودخانه ها باعث افزایش شوری آب و در نهایت تاثیر مستقیم آن بر کشاورزی و نخلستان های آبادان شده است.خرما از سوغاتی های استان های جنوبی کشور به ویژه خوزستان است که دارای خواص و انواع مختلفی است. برحی، گنطار، بریم، زاهدی استعمران چند گونه معروف از انواع خرماهای مرغوب آبادان هستند.7104/6068            "}