آخر وقت است و فروشگاه پر شده از صف طولانی مردمی که خرید کرده اند و در انتظار رسیدن به صندوق هستند، چرخ دستی ها، قفسه های پر از جنس و شهروندانی که گویا زمان برایشان اهمیت فوق العاده ای دارد، در این فروشگاه جلب توجه می کند.در این میان یکی از خریداران بیشتر از بقیه جلب توجه می کند، چرخ دستی اش از تعداد زیاد روغن، رب گوجه فرنگی و حبوبات پر است، گویا برای چند ماه خانواده اش یا برای چند خانواده خرید کرده است.مجبور می شوم به سراغ فروشگاهی خلوت تر بروم اما در اینجا هم خبری از قیمت گذاری اجناس نیست و باید قیمت ها را یکی یکی از فروشنده بپرسم. این روزها افزایش ناگهانی قیمت ها همه را به تکاپو درآورده است، مردم نگرانند و در تلاش هستند که هرچه می توانند بیشتر کالا بخرند تا به قول خودشان ضرر نکنند. یکی از شهروندان از این رفتار مردم ناراحت است و می گوید مردم باید به اندازه نیاز روزانه شان خرید کنند و نباید با خرید اضافی وضعیت را وخیم تر کرد.نُقل هر مجلسی حرف اقتصاد و بویژه گرانی بی رویه کالاهاست و با کاهش ارزش دلار، مردم منتظر کاهش قیمت ها هستند. در این بین رسانه های مجازی بویژه کانال های خبری هم تیر خلاصی را بر پیکر ارزانی زدند و تا توانستند ته دل مردم را خالی کردند که وضعیت خیلی خراب است و از این طریق فشار روانی زیادی به مردم وارد شد.** هیجانات مردم یکی از شهروندان از این که باید مغازه های زیادی را بگردد تا کالای مورد نظرش را با قیمت  مناسب بخرد، شاکی است و آرزو می کند که ای کاش قیمت ها در همه مغازه ها یکسان باشد.فرد دیگری می گوید: کارگر روزمزد هستم، درآمدم کفاف خانواده ام را نمی دهد مجبور شدم میوه و گوشت را از برنامه غذایی خانواده ام حذف کنم امیدوارم با کاهش دلار، وضعیت اقتصادی نیز بهتر شود.شهروند دیگری عنوان می کند: زمانی گرانی در مورد یک کالا اتفاق می افتاد یک روز نوبت تخم مرغ بود روز دیگری مرغ و بعدتر گوجه و گوشت، اما حالا همه چیز با هم گران شده است، بیشتر به یک بلا شبیه است که همه با هم گرفتارش شده ایم.یک شهروند دیگر از اینکه مجبور است کل شهر را برای تهیه روغن بگردد ابراز نارضایتی می کند.یکی از شهروندان با خوشحالی از فروشگاهی بیرون می آید، هرچند کالا را کمی گرانتر خریده اما از اینکه فروشنده به نرخ روز با او حساب نکرده خوشحال است و امیدوار است روزی برسد همه مردم بدون نگرانی بتوانند مایحتاجشان را برطرف کنند.به نظر می رسد فضای روانی به گونه ای شده که نگرانی مردم را درپی داشته است و این اضطراب سبب هجوم به فروشگاه ها در روزهای گذشته شده است.جعفر گوهرگانی معاون اقتصادی استاندار کهگیلویه و بویراحمد در این زمینه معتقد است که نرخ عرضه تمام کالاها از جمله لوازم خانگی، صنوف خدماتی و غیره متأثر از جو روانی حاکم بر بازار استان است.اما شهروند دیگری می گوید: نظارت بر بازار کم است یا اگر هم هست با متخلفان برخورد جدی نمی شود. ** ضعف نظارت بر بازارسخن این شهروند گویا مورد تایید برخی مسئولان نیز هست چون معاون اقتصادی استاندار کهگیلویه و بویراحمد گفته است که ضعف نظارت سبب التهاب در بازار کهگیلویه و بویراحمد شده است.جعفر گوهرگانی اظهار داشت: ضعف نظارتی بازرسان و ناظران سازمان صنعت و معدن التهاب در بازار استان را دوچندان کرده است.وی با اشاره به ضعف نظارتی موجود بر بازار استان، اضافه کرد: علاوه بر این مورد، عرضه و تقاضا از سوی مردم قیمت کالاهای اساسی مورد نیاز آن‌ها را در بازار مشخص می‌کنند.گوهرگانی بیان کرد: هم اینک هیچ گونه ذخیره روغن و شکر در استان وجود ندارد و این استان با کمبود جدی برخی از اقلام اساسی روبه‌رو است.وی عنوان کرد: سازمان صنعت، معدن و تجارت و شرکت غله استان باید نیازها و کمبودهای کالاهای اساسی در کهگیلویه و بویراحمد را شناسایی و اعلام می‌کردند که این کار صورت نگرفته است.معاون اقتصادی و توسعه منابع استانداری کهگیلویه و بویراحمد با اشاره به قیمت گوشت قرمز در استان تصریح کرد: قیمت گوشت قرمز در بازار کهگیلویه و بویراحمد حدود 570 هزار ریال بوده که این میزان متناسب با قیمت تعیین شده در ستاد تنظیم بازار استان نیست.وی ابراز داشت: دغدغه همه مسئولان باید رضایتمندی مردم و سهولت دسترسی آن‌ها به کالاهای مورد نظرشان باشد این در حالی است که ملاحظه کاری‌های بسیاری از سوی بازرسان بر بازار انجام می‌شود.گوهرگانی با اشاره به بازدید سرزده از فروشگاه رفاه یاسوج، گفت: فروشگاه‌های زنجیره‌ای مکلف‌اند موجودی کالاهای خود را به صنعت و معدن گزارش دهند این در حالی است که فروشگاه رفاه 15 روز مرغ منجمد نداشته و صنعت و معدن از این موضوع آگاهی نداشته و شرکت پشتیبانی امور دام در این رابطه کمبودی را گزارش نداده بود.استاندار کهگیلویه و بویراحمد از دیدگاه دیگری نیز به این مساله نگاه می کند که بازتاب دهنده ضرورت نظارت بر بازار است.علی محمد احمدی گفت: وجود نرخ های مختلف از کالاهای اساسی مورد نیاز مردم در بازار استان و نبود عزم جدی از سوی بازرسان صنعت و معدن برای مقابله با این تخلفات سبب نارضایتی و سردرگمی مردم شده است.وی اظهار داشت: با هر گونه ملاحظه کاری، اغماض و قوم گرایی توسط بازرسان صنعت و معدن از روند کنترل و بازرسی بازار کهگیلویه و بویراحمد برخورد جدی صورت خواهد گرفت.استاندار افزود: قیمت کالاهای اساسی و مورد نیاز مردم باید به گونه ای تنظیم شود که مجالی برای افراد سود جو به وجود نیاید و ثبات قیمت در استان وجود داشته باشد.احمدی بیان کرد: شبکه توزیع استان در بحث کالاهای اساسی قوی و هوشمند نبوده و باید اوضاع به طور دقیق توسط دستگاه های متولی مدیریت شود. وی عنوان کرد: باید به گونه ای تامین، توزیع و پایش کالاها در بازار کهگیلویه و بویراحمد صورت گیرد که کالا های مورد نیاز مردم با سهولت به دست آن ها برسد و اقلامی از جمله برنج، شکر و روغن باید در فروشگاه‌ ها به راحتی در دسترس مردم قرار داشته باشند.استاندار کهگیلویه و بویراحمد تصریح کرد: مردم استان را در بروکراسی اداری منتظر نگذارید و در صورت کمبود کالاهای مورد نیاز آن ها با هماهنگی استانداری نسبت به تامین آن اقدام کنید. وی بر رصد روزانه کالاهای اساسی در فروشگاه‌ های زنجیره‌ای استان تاکید کرد و گفت: موضوع پرداخت نکردن مالیات توسط فروشگاه‌ های زنجیره‌ ای استان از جمله فروشگاه رفاه که در بهترین مکان شهر واقع شده پیگیری و گزارش آن ارائه شود.البته معاون بازرگانی سازمان صنعت، معدن و تجارت کهگیلویه و بویراحمد معتقد است که با وضعیت نیروی انسانی موجود و تعداد بازرسان، در حد توان بر بازار نظارت می شود.سالار حسین پور بیان کرد: 26 هزار واحد صنفی این استان را 40 بازرس صنعت و معدن رصد می کنند و برای نظارت بیشتر باید تعداد بازرسان افزایش یابد.وی عنوان کرد: اگر قرار است تعداد بازرسان اضافه شود، سازمان مدیریت و برنامه ریزی می بایست مجوز های لازم را صادر کند.حسین پور اضافه کرد: سال جاری 50 هزار مورد بازرسی از بازار استان انجام شده است و این یعنی هر واحد صنفی به طور میانگین 2 بار رصد شده است.**نقش رسانه ها و فضای مجازیرسانه های مجازی و بویژه شبکه ها و کانال های خبری در سال های اخیر گسترش زیادی یافته است و آنان را به عنوان بازیگران مهمی در پدیده های اجتماعی و اقتصادی مطرح کرده است.برخی رسانه ها، شبکه های مجازی و روزنامه ها که گویا همچون دیگر بخش های جامعه از وضعیت کنونی جامعه جا خورده اند خود نیز در تشدید این فضا موثر بوده اند.البته کارشناسان و فعالان رسانه نقش مطبوعات و رسانه های رسمی در تشدید التهاب های موجود بازار را کمرنگ می دانند و بیشترین عامل را به فضای مجازی نسبت می دهند.امین وکیلی، فعال رسانه ای با تاکید بر این که رسانه، مرجعیت خبری و اطلاع رسانی خود را از دست داده است در این باره می گوید: منابع خبری مردم فضای مجازی، کانال ها و گروه ها هستند و به نظر می رسد فضای مجازی توانسته  است در همه حوزه ها حتی اقتصاد تاثیرگزار باشد.وی افزود: اعتماد مردم به اخبار رسانه ها به دلیل محدودیت های زیادی که رسانه در انتقال اخبار دارد کم شده است، با این حال رسانه های رسمی و مطبوعات در حد توان خود تلاش کردند این فضا را آرام کنند. وکیلی بیان کرد: واقعیت های اقتصادی، شایعات فضای مجازی، سایت ها و اپلیکیشن هایی که کالا می فروشند و نظارتی روی آنها صورت نمی گیرد، عواملی هستند که در ایجاد این جو متشنج بیشترین تاثیر را دارند.فاطمه رشیدی یک فعال رسانه ای استان نیز با تقسم بندی رسانه به 2 دسته موافق و مخالف، در این باره می گوید: گروهی از اصحاب رسانه، گرانی را نشانه ضعف و ناکارآمدی دولت می دانند و از وضعیت بوجود آمده خوشحال هستند. به باور وی، گروه دیگر به دلیل ناآگاهی نمی دانند که آیا این اتفاقات هدفمند است یا خیر؟ و این رویداد چه نتایجی خواهد داشت؟ به نوعی در یک سردرگمی به سر می برند.رشیدی اضافه می کند: با این حال با توجه به این که حفظ امنیت ملی وظیفه هر 2 قشر است هر 2 گروه رسانه باید توجیه شوند که در این شرایط چگونه رفتار کنند.وی می گوید: هنوز هم جامعه رسانه نمی داند که چه اتفاقی افتاده است و به نظر می رسد رسانه به عنوان قشر پیش گام در مواجهه با موضوعات اخیر به درستی توجیه نشده است. در مجموع به نظر می رسد نگرانی ها و اضطراب مردم، ناتوانی دستگاه های مسئول در زمینه نظارت بر بازار و تشدید نگرانی ها از سوی رسانه ها در این زمینه موثر بوده است.آنچه که مسلم است ظرفیت های سازمانی از سوی دولت برای مواقع این چنینی طراحی نشده است؛ اینکه در شرایط بحرانی چگونه باید عمل کرد تا مردم فشار کمتری را متحمل شوند.در چنین شرایطی تعداد بازرسی ها باید افزایش یابد، بازار با دقت بیشتری رصد شود و با متخلفین برخورد قاطعی صورت گیرد.در این موقعیت مردم باید آرامش خود را حفظ کرده و با خرید در حد نیاز به گرانی و کمبود کالا در بازار دامن نزنند، فریب رسانه های بیگانه را نخورند، تخلف گرانفروشان و کم فروشان را به مسئولان مربوطه گزارش دهند.سازمان صنعت، معدن و تجارت و دیگر ادارات مرتبط کنترل بیشتری بر بازار داشته باشند، در برخورد با متخلفان جدیت بیشتری به خرج دهند، اگر کمبود نیرو دارند از بسیج و نیروهای داوطلب کمک بگیرند، به گزارش های مردم در زمینه تخلفات در اسرع وقت رسیدگی کنند. رسانه ها بین مردم فرهنگ سازی کنند و پیگیر مطالبات آنان باشند، امید را از مردم نگیرند و از تشدید بحران و برجسته سازی خبرهای منفی خودداری کنند.گزارش از: عصمت علی یاری زاده6110
      
      