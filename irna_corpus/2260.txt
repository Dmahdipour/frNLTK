{"onTitr":"","titr":" درودگر: لغو دیدار با برزیل به اعتبار فوتسال ایران لطمه زد","describe":" تهران- ایرنا- رییس اسبق کمیته فوتسال ایران گفت: لغو دیدار مقابل برزیل نشان دهنده ضعف جدی مسئولان ذیربط است و آقایان بدانند این اتفاق ضربه ای جدی به اعتبار فوتسال کشورمان زد.", "text":"نصادق درودگر» روز چهارشنبه در گفت و گو با خبرنگار ورزشی ایرنا در خصوص لغو دیدار دوستانه ایران و برزیل اظهار داشت: در مدیریت فوتسال نکته بسیار مهمی به نام جذب حامیان مالی وجود دارد که متاسفانه در سالیان اخیر در کشورمان کاملا به آن بی توجهی شده است. وی ادامه داد: چنانچه در فوتسال به جذب حامیان مالی توجه شده بود امروز برای برگزاری دیدار دوستانه ایران و برزیل با مشکل مالی روبه رو نبودیم. نایب رییس اسبق کمیته فوتسال آسیا ادامه داد: باید بپذیریم در مدیریت فوتسال ایران با مشکلات جدی روبرو هستیم و در صورت عدم تغییر آن باز هم شاهد اتفاقات تلخ خواهیم بود. وی تصریح کرد: از رسانه ها می خواهم لیگ برتر فوتسال را زیر ذره بین قرار دهند تا بدانند این مسابقات با چه افت جدی روبه رو شده است. تمام ستاره های لیگ ما برای درآمد بیشتر به دیگر کشور های آسیایی رفته اند و دیگر خبری از باشگاه های ریشه دار نیست. درودگر اظهار داشت: تمام این مسایل اثبات می کند که فوتسال ایران نسبت به سال های گذشته با افت جدی روبه رو شده است. در گذشته تمام مسابقات لیگ برتر فوتسال به خاطر کیفیت بالا پخش زنده می شد اما امروز آقایان برای پخش یک بازی جشن می گیرند. وی در رابطه با دلایل ضعف فوتسال ایران افزود: در سالیان اخیر هر فردی که بیکار بود به عنوان رییس کمیته فوتسال انتخاب شد و این بدترین اتفاق بود. رییس اسبق کمیته فوتسال ایران خاطرنشان کرد: برخی دوستان فقط می خواهند در مدیریت فدراسیون باشند و برایشان فرقی نمی کند چه مسئولیتی داشته باشند. این مساله آسیب بسیار سختی به زیر مجموعه های تحت مدیریت این افراد وارد می کند. وی تاکید کرد: لغو بازی دوستانه با برزیل به آبرو و اعتبار فوتسال ایران در سطح جهان آسیب جدی وارد کرد و امیدوارم مسئولان وزارت ورزش و جوانان به این مساله توجه جدی داشته باشند. نایب رییس اسبق کمیته فوتسال آسیا در خصوص شانس ایران برای گرفتن میزبانی جام جهانی 2020 گفت: گرفتن میزبانی این رقابت ها فقط یک شعار است و به اعتقاد من امروز فوتسال ایران مانند یک جسم ضعیفی است که با روزهای اوج خود فاصله زیادی دارد. دیدار دوستانه تیم های فوتسال ایران و برزیل با تصمیم مسئولان فدراسیون فوتبال کشورمان لغو شد تا این مساله واکنش بسیاری از پیشکسوتان این رشته را به همراه داشته باشد. ورزشی **9118**1597            "}