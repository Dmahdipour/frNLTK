{"onTitr":"","titr":" تهدید پیامکی جلوه ای از بداخلاقی سیاسی","describe":" تهران- ایرنا- تهدیدهای پیامکی نمایندگان موافق تصویب لایحه عضویت ایران در کنوانسیون مبارزه با تامین مالی تروریسم (CFT)  را می توان جلوه ای از بداخلاقی سیاسی کسانی دانست که برای رسیدن به اهداف خود به هر وسیله ای متوسل می شوند.", "text":"فارغ از محتوای این لایحه و نظرات کارشناسی موافق و مخالفی که درباره آن بیان شد، شکل گیری چنین رویه ای در حقیقت نوعی بدعت گذاری خطرآفرین برای فضای سیاسی کشور محسوب می شود، به ویژه در برخورد با موضوعاتی که نیازمند بررسی های کارشناسانه و مرتبط با تامین منافع ملی است.اشاعه این تفکر که کشور باید بر اساس خواست و نظر ما اداره شود نه بررسی های کارشناسی و ساز و کارهای قانونی، رویه ای است که فضای سیاسی کشور را تحت تاثیر قرار می دهد. البته اینکه این اقدام برنامه ریزی شده صورت گرفته یا نه، موضوعی است که باید به طور دقیق تر بررسی شود.گر چه بنابر اعلام برخی از نمایندگان هنگام بررسی طرح ها و لوایح پیامک های متعددی از سوی عده ای برای نمایندگان مجلس ارسال می شود که گاه تعداد آنها روزانه به 200 تا 300 پیامک می رسد. برخی از این موارد حتی می تواند مفید باشد و شاید نمایندگان مردم در مجلس نیز از آنها بهره برداری کنند، اما ارسال پیامک های تهدیدآمیز با ادبیات نامناسب همراه با به کار بردن عباراتی نظیر خیانتکار، منافق و ... برای نمایندگان مردم در خانه ملت، اشاعه نوعی بی اخلاقی و انحطاط سیاسی در جامعه است.ارسال این گونه پیامک ها حتی پس از تصویب لایحه CFT نیز ادامه یافت. یکی از نمایندگان اعلام کرده که حتی در یکی از این پیامک ها تهدید به مرگ شده است. علاوه بر اینکه این اقدام فضای قانونگذاری و کارشناسی را مخدوش می کند، به گونه ای تضییع حق الناس و ارعاب نمایندگان در مسیر انجام وظایف قانونی محسوب شده، قابل پیگرد است.محمد فیضی، نماینده اردبیل در گفت و گویی اعلام کرده که روزانه بیش از ۵۰۰ پیامک با متن‌های توهین، تهدید و افترا و تهمت دریافت می کند و نکته جالب این است که این پیامک های تهدید و ناسزا به نام نمایندگان ارسال می شود.به کار بردن عباراتی نظیر «دارالمنافقین» برای مجلس شورای اسلامی که اعضای خانه ملت محسوب می شوند و ایراد تهمت به دستگاه دیپلماسی و خادمان مردم در دولت، آن هم در زمینه موضوعی که نیاز به بررسی های کارشناسانه و در فضایی به دور از هیاهو و تهدید و ارعاب دارد، مغایر با منافع ملی و مصالح عمومی است که باید از ترویج و تکرار آن جلوگیری کرد.محمدرضا بادامچی، عضو فراکسیون امید مجلس در گفت وگو با خبرنگار پارلمانی ایرنا اظهار داشت: مدت ها بود که پیامک های تهدید آمیز درباره لایحه CFT به نمایندگان ارسال می شد، ما تصور می کردیم این پیامک ها بعد از بررسی و تصویب این لایحه پایان یابد ولی هنوز این پیامک ها ادامه دارد و جنبه نفرین پیدا کرده است.وی ادامه داد: این ها که این پیامک ها را می دهند تا دیروز می گفتند که این کار را بکن و این کار را نکن؛ از روز گذشته و پس از تصویب این لایحه، لحن پیامک هایشان عوض شده و می گویند «وای به حالتان».احمد مازنی، رئیس کمیسیون فرهنگی مجلس نیز در این باره گفت: یک روش برای ایجاد فشار روانی، پیامک زدن به نمایندگان است. از خود پیامک‎ها مشخص است که در جای معینی تهیه و تولید شده و برای نمایندگان فرستاده می‎شوند. این پیامک‎ها اشکال مختلفی دارد؛ بعضی‎ها به آیات قرآن استناد می‎کنند، بعضی‎ دیگر هم به فرمایش های امام و مقام معظم رهبری یا اینکه توهین و تهدید می‎کنند.رئیس کمیسیون فرهنگی مجلس با بیان اینکه این افراد فکر می‎کنند که کشور باید به روش و سلیقه آنها اداره شود، می‌افزاید: آنها اعتقادی به حق‌الناس ندارند. زیرا از ساعت 12 شب به بعد تا صبح مرتباً پیامک می‌فرستند و به حریم خصوصی نمایندگان تعرض می‌کنند.سید احسان قاضی زاده هاشمی، نماینده فریمان و سرخس و عضو شورای مرکزی فراکسیون نمایندگان ولایی مجلس که به این لایحه رأی مخالف داده نیز در گفت و گویی با خبرنگار سیاسی ایرنا نسبت به این موضوع واکنش نشان داد و تهدید نمایندگان را امری ناپسند دانست.قاضی زاده هاشمی تاکید کرد: تصور نمی کنم این گونه اقدامات و ارسال پیامک تهدیدآمیز در رأی و نظر کارشناسی نمایندگان اثری داشته باشد زیرا نمایندگان هر کدام مواضع، تحلیل و نظر کارشناسی خود را دارند و حتی مخالفان در مجلس که به این لایحه رأی ندادند ادله ای داشته اند.این نماینده مجلس با تاکید بر اینکه به طور قطع توجیهی برای این گونه اقدامات وجود ندارد، گفت: نمایندگان دارای تحلیل و مبانی فکری هستند، من خودم مخالف این لایحه بودم و به آن رأی منفی دادم. به واسطه اینکه در حقوق بین الملل سر رشته دارم، بر آن اساس به این تصمیم رسیدم که به لایحه رأی مخالف بدهم.جلوگیری از تکرار این پدیده می تواند به عنوان یک موضوع اولویت دار در دستور کار دستگاه های ذیربط به ویژه نهادهای نظارتی و قضایی قرار گیرد تا فضای سیاسی کشور شاهد تکرار این بداخلاقی ها و نهادینه شدن آن در سطوح مختلف نباشد. تاکید نمایندگان مجلس نیز این بوده که هیات رئیسه مجلس در این خصوص اقدام لازم را به انجام برساند.به تعبیر بسیاری از کارشناسان و مسئولان کشور تصویب این لایحه را می توان تصمیم تاریخی مجلس شورای اسلامی دانست که می تواند تسهیل کننده مبادلات مالی بین المللی ایران باشد و فرصت بهانه جویی را از دولت آمریکا بگیرد.تصویب لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) پس از ساعت ها بحث کارشناسی در خانه ملت را می توان موفقیت تدبیر و منطق برای تامین منافع ملی دانست.مجلس یکشنبه این هفته با 143 رأی موافق از مجموع 271 نماینده حاضر در مجلس شورای اسلامی الحاق ایران به این کنوانسیون را به تصویب رساند، 120 نماینده نیز رأی مخالف و 5 نماینده رأی ممتنع دادند. سیام *1535 * 3063            "}