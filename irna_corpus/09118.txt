{"onTitr":"","titr":" 2 هزار خادم یار سلامت به مستضعفان خدمت می کنند","describe":" مشهد- ایرنا- مدیر توسعه امور سلامت بنیاد سلامت رضوی گفت: 2 هزار خادم یار سلامت در کشور با این بنیاد همکاری دارند که از این تعداد هزار و 200 نفر در حرم مطهر رضوی خدمت می کنند و 200 نفر با دارالشفا همکاری دارند.", "text":"محمود ابراهیمی روز پنجشنبه در گفت و گو با خبرنگار ایرنا افزود: پزشکان و پرستارانی که قصد ارائه خدمات رایگان به بیماران دارند، به صورت داوطلبانه به بنیاد سلامت رضوی مراجعه و ثبت نام می کنند و به عنوان خادم یار سلامت در محل کار خود مشغول خدمت رسانی می شوند. وی اظهار داشت: بنیاد سلامت رضوی بیماران نیازمند شناسایی شده را به مطب پزشکان خادم یار سلامت یا مرکز درمانی مورد نظر آنان ارجاع می دهد. وی گفت: خادم یاران سلامت همچنین از طریق شرکت در اردوهای جهادی پزشکی به مناطق محروم اعزام می شوند و خدمات درمانی تخصصی و خدمات دارویی به مردم نیازمند ارائه می کنند.ابراهیمی افزود: بیمارستان هایی مانند بیمارستان حضرت امام زمان (عج) به عنوان مراکز درمانی همکار این بنیاد در ارائه خدمات درمانی به نیازمندان فعالیت دارند و هزینه های درمان این بیماران توسط خیرین یا این بنیاد تامین می شود. وی اظهار داشت: این بنیاد نمایندگی هایی با عنوان کانون های سلامت در همه استانهای کشور دارد که رابطین سلامت این بنیاد در کانون ها خدمات بهداشتی و درمانی خود را با همکاری خادمیاران سلامت در مناطق محروم به مردم ارائه می دهند. مدیر توسعه امور سلامت بنیاد سلامت رضوی گفت: این بنیاد اقدام به ایجاد پایگاه اورژانس پزشکی با تجهیزات احیای قلبی در صحن هدایت حرم مطهر رضوی نموده است و علاوه بر آن 6 پایگاه فوریت های پزشکی در صحن های مختلف حرم مطهر حضرت امام رضا (ع) فعالیت دارد. وی افزود: یک پایگاه فوریت های پزشکی ویژه بانوان نیز در رواق دارالمرحمه حرم مطهر رضوی ایجاد شده که نیروهای انسانی آن بانوان خادم یار سلامت هستند. وی اظهار داشت: در همه پایگاه های فوریت های پزشکی خدمات درمانی به صورت رایگان ارائه می شود و بیماران مشمول خدمات 'بیمه زائر' می باشند. مدیر توسعه امور سلامت بنیاد سلامت رضوی گفت: بنیاد سلامت رضوی درصدد ایجاد 2 دارالشفای دیگر در زائرسرای خیابان چمن و زائرشهر رضوی در مشهد و یک دارالشفا در زائرسرای ورودی شهر زاهدان برای زائران پاکستانی است که این سه مرکز در آینده نزدیک خدمات رسانی خود را آغاز خواهد کرد.7489 / 6053            "}