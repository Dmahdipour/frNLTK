{"onTitr":"","titr":" آسیای مرکزی در تلاش برای مقابله با تروریست ها","describe":" تهران - ایرنا - با توجه به حضور و گسترش فعالیت گروه های افراط گریان و تروریست ها در منطقه آسیای مرکزی، سران این کشورها اقداماتی منطقه ای و بین المللی را برای مقابله با این پدیده در دستور کار قرار داده اند.", "text":"به گزارش ایرنا تا قبل از سقوط داعش، کارشناسان تخمین می زدند که حدود چهار هزار نفر از شهروندان آسیای مرکزی جهت پیوستن به داعش وارد عراق و سوریه شده اند. استخدام برای عضویت در داعش در شهرهای  در سراسر منطقه آسیای مرکزی وجود دارد و هدف اصلی مناطق فقیر، حومه شهرها و مناطقی با بازار های بزرگ است.در همین راستا نشست شورای وزرای دفاع کشورهای مشترک المنافع با محوریت بااولویت مبارزه با گروه های تروریستی بین الملل جمعه این هفته در شهر تاشکند برگزار می شود.  با توجه به حضور پررنگ گروه های تروریستی در آسیای مرکزی بویژه در مرزهای کشور تاجیکستان و احتمال ورود این افراد به کشور چین از طریق مرزهای مشترک، دولت پکن نیز در صدد تقویت ارتش و اقتصاد تاجیکستان به منظور عدم جان گرفتن گروه های افراطی و تروریستی در این کشور است.    به گزارش شبکه خبری چاینا، چین به دنبال همکاری راهبردی جامع با کشور تاجیکستان است و رهبران دو کشور در دیدارهای خود بر اهمیت حفظ روابط متقابل و دوجانه میان کشورها تاکید داشته اند. دو طرف توافق کردند پکن و دوشنبه از طریق تبادل اطلاعات به روند مبارزه با تهدیدات تروریستی، جدایی طلبی، افراط گرایی مذهبی، گروه های جنایی بین المللی و قاچاق مواد مخدر کمک کنند. این بیانیه می افزاید: دو طرف تبادلات میان بخش های دفاعی، امنیتی و انتظامی را تقویت و مبادلات اطلاعاتی را تعمیق خواهند کرد. چین تلاش می کند با تعمیق همکاری های امنیتی با کشورهای آسیای میانه و مناطق دیگر، نواقصی را که در بخش اقدامات امنیتی و اطلاعاتی خود در امر مبارزه با گروه های تروریستی و تهدیدات دیگر دارد جبران کند. سازمان همکاری شانگهای که در سال 2001 توسط چین، قزاقستان، قرقیزستان، تاجیکستان و ازبکستان برای مقابله با افراط گرایی تاسیس شد در شرایط کنونی حدود 20 کشور را به عنوان عضو و یا شریک در داخل خود جای داده است. به گفته تحلیلگران امنیتی، روابط نظامی دوشنبه و پکن در آینده توسعه بیشتری را تجربه می‌کند زیرا با تقویت ارتش تاجیکستان چین امنیت خود را در استان سین کیانگ زادگاه جنبش افراط گرایان ترکستان شرقی تأمین می‌کند. در حقیقت باید گفت، یکی از اولویت‌های تعاملات پکن و دوشنبه مبارزه با جنبش افراط گرایان ترکستان شرقی که مسئولیت آماده سازی اقدامات تروریستی در قلمرو چین و خارج از آن را بر عهده دارد، می‌باشد. برای دوشنبه فعالیت جنبش افراط گرایان ترکستان شرقی خطراتی را به دنبال دارد زیرا این جنبش تاریخ غنی تعاملات با افراط ‌گراهای آسیای مرکزی به ویژه طالبان را دارد. در سال 2006 میلادی دادگاه عالی تاجیکستان جنبش اسلامی ترکستان شرقی را به فهرست سازمان‌های تروریستی که فعالیت آنها در قلمرو این کشور ممنوع است، وارد کرد. شناسایی شبه نظامیانی که از نواحی مرزی کوهستانی افغانستان عبور می‌کنند، انحلال کانال‌های عرضه منابع مالی و سلاح به تروریست‌ها، تأمین امنیت اماکن مهم چین در قلمرو تاجیکستان می‌تواند از دیگر موضوع‌های همکاری دوشنبه و چین باشد.  در راستای تصمیم کشورهای منطقه آسیای مرکزی برای مبارزه با جریان های تروریستی و افراطی در ماه گذشته سمیناری متشکل از نمایندگان کشورهای آسیای مرکزی برای مبارزه با تامین مالی و تسلیحاتی گروه های تروریستی در ترکمنستان برگزار شد.  نمایندگان کشورهای قزاقستان، قرقیزستان، ترکمنستان و ازبکستان در نشست دو روزه سمینار مبارزه با تامین مالی و تسلیحاتی گروه های تروریستی که تحت حمایت سازمان امنیت و همکاری اروپا در شهر عشق آباد ترکمنستان برگزار شد نیز حضور یافتند.در سمینار شهر عشق آباد مقامات کشورهای آسیای مرکزی بهترین روش های مبارزه با تامین مالی گروه های تروریستی و همچنین تقویت بیشتر همکاری های بین المللی و بین اداراتی را مورد بحث و گفتگو قراردادند. در این سمینار کارشناسان ملی از کشورهای قزاقستان، قرقیزستان، ترکمنستان و ازبکستان برخی از اقدامات کشورهای و تجارب کشورهای خود در مبارزه با گروه های تروریستی را بیان کردند. شرکت کنندگان همچنین بر همکاری بین المللی و شناسایی مسیرهای تامین مالی گروه های تروریستی برای مقابله بیشتر با این گروه های را متذکر شدند. آساق**ع.ه**1663**            "}