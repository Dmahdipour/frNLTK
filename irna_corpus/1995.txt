{"onTitr":"","titr":" 6.5 تن مواد غذایی غیر بهداشتی در مهاباد امحا شد","describe":" مهاباد- ایرنا- مسوول بهداشت محیط و حرفه‌ای مرکز بهداشت و درمان مهاباد گفت: 6 هزار و 500 کیلوگرم مواد غذایی فاسد و غیر بهداشتی به ارزش 300 میلیون ریال در این شهرستان امحا شد.", "text":"قاسم امینی روز چهارشنبه در گفت و گو با خبرنگار ایرنا افزود: این مواد غذایی شامل فرآوردهای لبنی، پروتئینی و حبوبات و انواع نوشیدنی بود که به علت تقلبی بودن، رعایت نکردن شرایط نگهداری، سپری شدن تاریخ مصرف و نداشتن مجوزهای بهداشتی امحا شد.وی ادامه داد: از این مقدار سه تن شامل مواد لبنی (شیر و پنیر) در کارگاه محل جرم و بقیه آن با حضور نماینده دستگاه قضایی در سایت زباله شهری امحا شد.وی با تأکید بر انجام بازدید از اماکن تهیه و توزیع مواد غذایی بیان کرد: 22 کارشناس بهداشتی بر اماکن عرضه مواد غذایی و نحوه ارایه خدمات توسط این اصناف به طور مستمر نظارت می کنند.به گفته وی، این مقدار مواد غذایی غیرقابل مصرف در صورتی که وارد چرخه مصرف انسانی می شد می توانست سلامت شهروندان را با خطر مواجه کند.مسوول بهداشت محیط و حرفه‌ای مرکز بهداشت و درمان مهاباد گفت: امسال تیم های بهداشتی این مرکز 6 هزار و 702 مورد بازرسی بهداشت محیطی از مراکز تهیه و توزیع و عرضه مواد غذایی حساس با اولویت کنترل بهداشت فردی و بهداشت مواد غذایی انجام داده اند.امینی از عموم مردم و همشهریان خواست که مایحتاج غذایی خود را از مراکز معتبر و فروشگاه‌ های دارای محصولات با مشخصات بهداشتی کامل از قبیل پروانه ساخت، مواد تشکیل دهنده، تاریخ تولید و انقضا و آدرس محل تولید خریداری کنند.وی همچنین از شهروندان خواست در صورت مشاهده هرگونه تخلف با شماره تلفن گویای 190 یا شماره تلفن 42442250 واحد بهداشت محیط این شهر تماس بگیرند و موارد تخلف بهداشتی را اطلاع دهند.به گزارش ایرنا، 17 هزار و 600 کیلوگرم انواع مواد غذایی فاسد و غیربهداشتی طی نیمه نخست امسال در سطح این شهرستان کشف و ضبط شد.مهاباد با 237 هزار نفر جمعیت در جنوب آذربایجان غربی واقع است، 6 هزار و 800 واحد صنفی و چهار هزار و 63 مرکز تهیه و توزیع و فروش مواد غذایی در این شهرستان فعالیت دارد.3020/9903/2093            "}