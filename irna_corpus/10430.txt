{"onTitr":"","titr":" 11 هزار و 300 تن نهاده های دامی در کردستان توزیع شد","describe":" سنندج - ایرنا - مدیرکل پشتیبانی امور دام استان کردستان گفت: 11 هزار و 300 تن انواع نهاده های دامی در بین بهره برداران و تولیدکنندگان این استان توزیع شده است.", "text":"فرزاد معاونی روز چهارشنبه در گفت و گو با خبرنگار ایرنا اظهار داشت: این میزان نهاده دامی شامل 9 هزار تن ذرت، یک هزار و 550 تن کنجاله سویا و 751 تن جو است.وی افزود: نهاده دامی به نرخ دولتی به تولید کنندگان و بهره برداران از جمله مرغداران عرضه شده و هر کیلوگرم ذرت به نرخ 11 هزار ریال، هر کیلوگرم کنجاله سویا به نرخ 19 هزار و 500 ریال و هر کیلوگرم جو نیز به قیمت 10 هزار و 800 ریال به فروش رفته است.مدیرکل پشتیبانی امور دام کردستان تاکید کرد: توزیع نهاده های دامی در این استان طبق برنامه وزارت جهاد کشاورزی همچنان ادامه داشته و تا کنترل کامل قیمت ها به منظور حمایت از تولید انجام می شود.وی با بیان اینکه دولت برای تامین این نهاده ها ارز دولتی تخصیص می دهد، یادآور شد: براساس دستورالعمل دولت، صادرات این محصولات از کشور ممنوع بوده و در صورت مشاهده نهادهای امنیتی، انتظامی و قضایی با آن برخورد می کنند.معاونی اضافه کرد: در این راستا 9 هزار و 200 تن جو در گمرک مرز باشماق مریوان کشف و ضبط شد و با هماهنگی های قضایی، دستگاه های متولی مرز این میزان نهاده را در اختیار سازمان جهاد کشاورزی کردستان قرار دادند.وی گفت: این میزان نهاده دامی هم اکنون در انبارهای پشتیبانی امور دام استان ذخیره شده و به محض اخذ مجوزهای لازم، با نرخ دولتی در اختیار بهره برداران قرار می گیرد.به گزارش ایرنا، همه ساله در استان کردستان 25 هزار تن گوشت قرمز، 80 هزار تن گوشت مرغ و 150 هزار تن شیرخام تولید می شود در حالیکه مصرف سالانه آن حدود 45 هزار تن گوشت مرغ و 17 هزار و 600 تن نیز گوشت قرمز است.کردستان با داشتن بیش از یک میلیون و 200 هزار هکتار زمین قابل کشت مرغوب و مستعد یکی از قطب های تولید محصولات کشاورزی کشور است و باغداران استان با تولید سالانه بیش از 45 هزار تن انگور دیم رتبه دوم کشوری را به خود اختصاص داده اند، سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است.طبق سرشماری نفوس و مسکن سال 1395، جمعیت کردستان یک میلیون و 603 هزار و 11 نفر است که از این تعداد 70.8 درصد در مناطق شهری و 29.2 درصد هم در مناطق روستایی استان ساکن هستند.3034/9102            "}