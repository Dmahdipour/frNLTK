{"onTitr":"","titr":" رییس کل دادگستری آذربایجان شرقی: قانون پذیری باید نهادینه شود","describe":" تبریز- ایرنا- رییس کل دادگستری آذربایجان شرقی با تاکید بر لزوم گسترش فرهنگ قانون گرایی در جامعه، گفت: برای داشتن جامعه سالم و به دور از هر گونه تخلف باید قانون پذیری نهادینه شود.", "text":"به گزارش ایرنا، حجت الاسلام حکمتعلی مظفری روز پنجشنبه در جمع اهالی شهرک پرواز تبریز در مسجد چهارده معصوم (ع)، دلیل بسیاری از ناهنجاری ها، تخلفات و جرایم را ناشی از عدم تمکین به قانون و رعایت نکردن مقررات مصوب بیان کرد و افزود: آشنایی به قانون و پذیرش آن توسط آحاد مردم می تواند جلوی بسیاری از جرایم در استان و کشور را بگیرد.وی با اشاره به تغییر قانون و اجباری شدن ثبت معاملات در دفاتر اسناد رسمی، به شهروندان توصیه کرد در معاملات املاک و اموال خود از معامله با اوراق عادی و غیررسمی پرهیز کنند و حتی الامکان در دفترخانه رسمی اقدام به ثبت معامله کنند.حجت الاسلام مظفری، عدم استقبال عموم از اجرای قانون پیش فروش ساختمان را موجب بروز انواع و اقسام تخلفات و تشکیل پرونده های حقوقی در دستگاه قضایی دانست و ادامه داد: بر همین اساس فروش یک واحد ساختمانی به چندین نفر و تشکیل پرونده های کلاهبرداری در دادگستری به تلف شدن وقت ارباب رجوع و دادگاه ها منجر می شود.وی، معضل چک های برگشتی را از دیگر موارد چالشی دادگستری ها اعلام کرد که با نظارت بانک ها و اِعمال محدودیت در صدور دسته چک می توان از برگشت چک ها جلوگیری کرد.حجت الاسلام مظفری، افزایش طلاق را جزو مشکلات مهم اجتماعی و فرهنگی جامعه دانست که در بسیاری از آنها اختلافات خانوادگی منشاء اثر بوده و متاسفانه والدین زوجین، خود آتش بیار معرکه می شوند و موجب طلاق می شوند.وی بر ضرورت مقابله با گران فروشی و احتکار اجناس در شرایط کنونی کشور و استان تاکید کرد و از اصناف و تولید کنندگان اقلام مورد نیاز مردم خواست تا در داد و ستدهای خود شرایط اقتصادی و معیشت مردم و رضای خدا را در نظر بگیرند و از گران فروشی و احتکار بپرهیزند.رییس کل دادگستری آذربایجان شرقی حل مسایل و مشکلات جامعه را بدون مشارکت مردم غیرممکن دانست و بر گسترش فرهنگ ایثار و از خود گذشتگی تاکید کرد.3038/518            "}