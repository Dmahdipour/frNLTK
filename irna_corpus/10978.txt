{"onTitr":"","titr":" سد معبر مزاحمان و تنگنای معابر ساوه","describe":" ساوه - ایرنا -  طبق ماده 101 قانون شهرداری ها، معابر و خیابان ها متعلق به شهرداری است و هر اقدامی که باعث انسداد شود به عنوان سد معبر تلقی می شود.", "text":"به گزارش ایرنا، ساوه به عنوان یک شهری مهاجرپذیر در یک دهه اخیر حدود 22 محله حاشیه ای را در خود جای داده و تنها در چهار سال گذشته، دست کم حدود 50 هزار نفر به جمعیت آن افزوده شده است.اما معضلی که مدت هاست شهر ساوه و ساکنانش را می آزارد، رعایت نکردن حقوق عمومی توسط برخی از شهروندان و تصرف معابر و ایجاد سد معبر در خیابان ها و کوچه های شهر است.کافی است در خیابان های طالقانی، ولیعصر (عج)، آزادی، انقلاب و سایر نقاط شهر نظری انداخت تا متوجه شد که چگونه برخی پیاده رو را اشغال و محل انباشت ماسه و تیرآهن و سایر مصالح ساختمانی کرده اند و این مورد در چندین نقطه خیابان طالقانی قابل مشاهده است.در موارد بسیاری توقف خودروها در پیاده رو و انسداد معابر بسیار آزار دهنده است به طوری که صاحبان تعمیرگاه های خودرو به آسانی خودروها را به صورت عرضی در پیاده رو متوقف می کنند و اقدام به تعمیر می نمایند و در این میان عابران پیاده اعم از شهروندان عادی تا سالخوردگان و حتی کودکان ناگزیرند راه خود را به سمت سطح سواره رو خیابان کج کنند که حادثه ساز و خطرناک است.یک بانوی ساوجی از ساکنان منطقه « حاج بلوک» از تسخیر پیاده رو برخی از خیابان هایی که طالقانی را به کوی 22 بهمن متصل می کند، گلایه دارد.« الف -  رستگاری » گفت: چندین ساختمان در دست احداث در خیابان های این منطقه وجود دارد که نه تنها پیاده رو بلکه بخشی از سطح خیابان را هم اشغال کرده اند و از اداره اجرائیات شهرداری انتظار می رود که با متخلفان برخورد کنند.یکی از کسبه خیابان آزادی نیز به برخورد همسایه مغازه دار خود اشاره می کند که چگونه خودروی خود را در پیاده رو متوقف کرده است.«ح - یوسفی» اظهار داشت: با وجود اینکه چند بار به رفتار غیر شهروندی اعتراض شده و این در حالی است که این اقدام هم محل عبور دانش آموزان را با مشکل مواجه کرده و هم در کسب و کار تاثیر نامطلوب گذاشته است.وجود مغازه هایی که بدون رعایت استانداردها اقدام به سوختگیری خودروها با سیلندرهای گاز خانگی با عنوان ال.پی.جی می کنند نیز از مصادیق رعایت نکردن حقوق شهروندی  و انسداد معبر است.«علی سلطانی» از شهروندان ساکن منطقه عبدل آباد ساوه به حادثه انفجار یکی از مغازه های فروش سیلندر گاز و پیک نیک پرکنی در سال گذشته اشاره کرد که تلفاتی هم برجا گذاشت.وی افزود: این اقدام هم از نظر انتشار بوی نامطبوع گاز و هم خطری که متوجه سلامت شهروندان و احتمال انفجار این سیلندرها ایجاد می کند به نوعی سلب آسایش از مردم و زیر پا گذاشتن حقوق آنان است به همین دلیل لازم است مسئولان ذیربط در این خصوص تدبیری اتخاذ کنند و از فعالیت مراکز غیرمجاز جلوگیری کنند. اقداماتی از قبیل بساط کردن دستفروشان، نصب دکه‌های غیرمجاز، تخلیه نخاله در معابر، وانتی های سیار، اشغال پیاده روها و میادین از مصادیق دیگر سد معبر تلقی می شود که در شهر ساوه هم می توان نمونه هایی از این موارد را مشاهده کرد.رئیس اداره اجرائیات شهرداری ساوه معتقد است: شهرداری در برخورد با افرادی معابر عمومی را اشغال کنند، بسیار جدی است.سعید حکیمی افزود: با افرادی که نخاله های ساختمانی را در پیاده راه ها و مقابل درب منازل می ریزند، برخورد قانونی می‌شود‌.وی گفت: چنانچه افراد نخاله‌های ساختمانی خود را پس از اخطار واحدهای گشتی اجرائیات، جمع آوری نکنند و به سیمای شهر آسیب برسانند، شهرداری اقدام به پاکسازی آن محل می کند اما مطابق قانون، همه هزینه‌های انجام شده در پرونده ملکی شهروند ثبت می‌شود و مالک موظف به پرداخت به روز این هزینه ها است.حکیمی بیان کرد: پس از اخذ مجوز پروانه ساخت و با توجه به حجم عملیات ساختمانی مالک مجوز تخلیه مصالح ساختمانی در برابر ملک خود را دارد و چنانچه بیش از زمان تعیین شده سد معبر کرده و نظم منظر شهری را بر هم زند، اخطار اولیه به مالک ابلاغ و در صورت تکرار بی توجهی پاکسازی توسط  پرسنل شهرداری انجام می شود اما هزینه ها بر عهده خاطیان است.رئیس اداره اجرائیات شهرداری ساوه اظهار داشت: در یک ماه اخیر یک هزار و 183 مورد مقابله با سد معبر و پاکسازی معابر توسط ماموران شهرداری انجام شد و اداره اجرائیات شهرداری ساوه  تلاش می ‌کند که از تمام امکانات و ظرفیت‌های خود برای مقابله با سد معبر و بازستانی حقوق شهروندان استفاده کند اما با توجه به گستردگی شهر و کمبود پرسنل نمی‌توان این تخلفات را به صفر رساند.وی تاکید کرد: اجرائیات شهرداری ساوه علاوه بر کنترل ساخت و سازهای درون شهری وظیفه پیشگیری از فعالیت های ساختمانی در حاشیه شهر را نیز انجام می دهد و اجرای درست این وظایف مستلزم همکاری شهروندان و نهادینه کردن فرهنگ مشارکت عمومی می باشد.حکیمی افزود: شهروندان می‌ توانند از طریق سامانه تلفنی 137 و یا به صورت کتبی شکایات و پیشنهادات خود را در زمینه سد معبر به اداره اجرائیات اعلام کنند.رئیس اداره اجرائیات شهرداری ساوه در مورد جایگاه های غیر مجاز و غیر استاندارد عرضه سوخت ال.پی.جی در برخی خیابان های شهر، گفت: با توجه به حساسیت و خطر ساز بودن این مراکز برای سلامت و جان مردم، طبق دستور قضایی به این کسبه اخطار قانونی داده شده و در صورت بی توجهی، پلمپ می شوند.به گفته حکیمی یکی از مهم‌ترین منابع درآمدی شهرداری ساوه برای ارائه خدمات به شهروندان از محل کمیسیون ماده 100 و نیز دریافت عوارض و مالیات است اما مشکلی که وجود دارد این است که اکثر کسانی که توان مالی مناسبی دارند در پرداخت این عوارض کوتاهی می کنند.وی از شهروندان خواست تا به وظیفه شهروندی خود عمل کنند و اداره اجرائیات شهرداری را برای انجام وظایف قانونی با هدف داشتن شهری منضبط و زیبا کمک کنند.حدود 60 درصد از جمعیت کل شهرستان در شهر ساوه زندگی می کنند و بخش زیادی از جمعیت نیز در 22 منطقه حاشیه ای و سکونتگاه غیررسمی ساکن هستند.گزارش از سمیرا عارفی مجد9921/6539/3075            "}