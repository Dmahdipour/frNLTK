{"onTitr":"","titr":" حضور پرشمار فروشندگان ارز در شیراز باعث ترافیک شد","describe":" شیراز- ایرنا - حضور پرشمار فروشندگان ارز در چهار راه زند شیراز که کانون فعالیت صرافی ها و دلالان ارز است، روز پنجشنبه برای ساعاتی باعث شکل گیری ترافیک در خیابان های کریمخان زند و سعدی شد.", "text":"به گزارش خبرنگار ایرنا، شمار زیادی از افراد که تعداد آنها افزون بر یک هزار نفر تخمین زده شد، پنجشنبه در این منطقه واقع در مرکز شهر شیراز حضور یافتند. برخی صرافی ها به دلیل آنچه نداشتن وجه نقد عنوان می کنند، از خرید ارز خودداری می کنند. برخی دلالان در مواجهه با خریداران و فروشندگان ارز مراجعه کننده به چهار راه زند، دیگر دلالان را به رعایت نرخ مورد نظر توصیه می کنند و از یکدیگر می خواهند که 'بازار را خراب نکنید'. به نظر می رسد، این اقدام نوعی مقاومت دربرابر سیر رو به کاهش نرخ ارز در سطح کشور باشد. دلالان و خریداران عمده ارز می کوشند که نرخ ارز را در حدود 14 هزار تومان نگه دارند تا زیان کمتری متحمل شوند. این در حالی است که رئیس دفتر رییس جمهوری روز چهارشنبه یازدهم مهرماه جاری گفت: قیمت ارز اصلا این ارقام نیست و معتقدیم نرخ ارز از هفت هزار و 500 تومان ارائه شده در سامانه نیما هم کمتر است. به گزارش ایرنا، «محمود واعظی» پس از جلسه هیات دولت در جمع خبرنگاران افزود: دولت تلاش بسیاری انجام داد تا بازار ارز و کالا ساماندهی شود. وی ادامه داد: با توجه به اختیارات بسیار خوبی که در جلسه شورای عالی اقتصادی سران قوا به بانک مرکزی داده شد و همکاری دستگاه های دیگر و سیاست های بانک مرکزی در تسهیل واردات اسکناس و طلا به کشور شاهد تاثیر بر بازار ازار هستیم و امیدواریم تلاش بازار ادامه یابد. رئیس دفتر رییس جمهوری تصریح کرد: امیدواریم این اتفاق که دلال ها بخواهند یک روز از مردم ارز خریداری کنند و روز دیگر بفروشند یا آن را نگه دارند، دیگر تکرار نشود و صرفا بر اساس عرضه و تقاضا پیش برویم. واعظی به مردم توصیه کرد که در بخش های ماندگار، کم خطر یا بی خطر سرمایه گذاری کنند. ارزی که در بازار کوچک 1.5درصدی است و با یک مداخله بالا و پایین می رود، مردم ضرر و دلالان سود می کنند. وی افزود: تلاش دولت کنترل بازار است تا روند کاهشی که از روز شنبه شروع شده ادامه پیدا کند. روند کاهش نرخ دلار از اوایل هفته (هفتم مهر) آغاز شد. 9873/ 2027            "}