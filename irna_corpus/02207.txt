{"onTitr":"","titr":" پُست ضامن توسعه و ارائه خدمات بهتر به مردم","describe":" سنندج - ایرنا - پُست قدیمی ترین ابزار ارتباطی میان مردم یک کشور با ساکنان سرزمین های دیگر است و به عنوان یک صنعت در جهان محسوب شده و نقش بسیار مهمی در پیشبرد امور و توسعه کشورها بر عهده دارد.", "text":"به گزارش خبرنگار ایرنا، پیام و پیام‏ رسانی به‏ عنوان یک نیاز مهم اجتماعی، از آغاز زیست بشر از جمله با شروع زندگی شهرنشینی همواره مطرح بوده و پست نیز به‏ عنوان تامین‏ کننده این نیاز، از دیرباز نقش تعیین ‏کننده‏ای در زندگی اجتماعی انسان ها ایفا کرده است.اگر چه پُست یکی از عمده ‏‌ترین نهادهای اجتماعی بازمانده از دوره های باستان است اما اکنون جوامع رشد یافته نیز برای تحقق توسعه خود در زمینه های مختلف به شبکه ارتباطی توجه بسیار زیادی داشته و بر روی آن برنامه ‏ریزی کلان کرده اند.امروزه نقش توسعه ای پست برای مردم جهان روز به روز واضح تر می شود و هنوز هم بخشی از نیاز ارتباطی انسان را این حوزه فراهم می کند بنابراین نقش پست به عنوان یکی از مهمترین وسایل ارتباطی در توسعه جوامع امروزی غیرقابل انکار است.به دلیل جایگاه برجسته این نهاد، در تاریخ نهم اکتبر سال 1874 میلادی به پیشنهاد آلمان، قراردادی با عنوان قرارداد برن در زمینه تاسیس اتحادیه کل پست در برن سوئیس توسط 22 کشور به امضا رسید.در حال حاضر بیش از 170 کشور، عضو این اتحادیه هستند و ایران نیز در سال ۱۸۷۷میلادی (۲۲ مهر ۱۲۵۶ ه. ش) به‏ عنوان بیست و نهمین عضو به این اتحادیه پیوست.باید اذعان داشت که امروز بدون وجود پست و خدمات این شرکت، امور مردم و دستگاه های اجرایی و خدمات رسان در کشورمان دچار اختلال می شود چرا که این شرکت خدمات زیادی از جمله انجام تجارت الکترونیک مرسوله ها، ثبت نام و توزیع کارت ملی هوشمند، توزیع قبوض تلفن همراه و ثابت، توزیع ابلاغیه و اخطاریه بانک ها و دستگاه های مختلف، صدور گواهی عدم سوء پیشینیه، توزیع کارت پایان خدمت و همکاری با سازمان ثبت اسناد و املاک در قالب چهار سرویس ارائه می دهد.شرکت ملی پست ایران علاوه بر آن امروز با فراهم کردن بسترهای فیزیکی الکترونیکی، مالی و انجام پروژه های اقتصاد مقاومتی مانند جی ناف و سیماک، در ارائه خدمات بهتر به شهروندان گام های بسیار بلندی را برداشته است.از جمله طرح های ارزشمندی که شرکت ملی پست در مناطق مختلف کشور در حال انجام یا اتمام آن هستند، اجرای 2 پروژه G-NAF و سیماک است که در کاهش فساد اداری، زمین خواری، افزایش سرعت و بهره وری خدمات به مردم تاثیر بسیار زیادی دارد و این پروژه ها با جدیت در استان کردستان نیز در حال اجرا است.پروژه(G-NAF سامانه یکسان سازی آدرس های پستی) جانمایی کردن کد پستی در بستر الکترونیک است که در این پروژه، هر نقطه مکانی براساس طول و عرض جغرافیایی کدپستی اختصاصی می گیرد.این پروژه در نهایت منجر به آن می شود که نقشه های متعدد از سازمان های مختلف جمع آوری و تبدیل به یک نقشه واحد با توجه به نیازهای هر سازمان شود.سیماک (سامانه یکپارچه مدیریت املاک کشور) نیز یک زیرساخت نرم‌ افزاری دانش ‌بنیان، یکپارچه و جامع برای مدیریت بهینه امور املاک و تسهیل و تسریع کارهای مقدماتی سرمایه ‌گذاری و شکل‌گیری فعالیت‌های اقتصادی است که 15 تیرماه 95 به تصویب ستاد فرماندهی اقتصاد مقاومتی رسید و در 13 اردیبهشت 96 به عنوان پروژه اولویت ‌دار اقتصاد مقاومتی از سوی معاون اول رئیس جمهور برای اجرا، ابلاغ شد.عملیات اجرایی پروژه G-NAF از سال 96 در استان کردستان آغاز شد، در قالب این پروژه بازبینی و نقطه یابی مکانی 120 هزار ساختمان در شهرهای سقز و سنندج به پایان رسیده است.همچنین قرار است عملیات بازبینی 28 هزار و 500 ساختمان اداری، تجاری و مسکونی شهرهای دیواندره، کامیاران و زرینه نیز انجام شود البته پروژه سیماک فعلا در آغاز راه است و پیشرفت چندانی در استان کردستان ندارد.شرکت ملی پست در استان کردستان دارای 191 دفتر روستایی، 190 دفتر شهری و 29 نمایندگی است. همچنین یک هزار و 700 نقطه تماس مردم با پست، 20 صندوق پستی شخصی هوشمند و 268 صندوق پستی شخصی غیر هوشمند در این استان وجود دارد.نهم اکتبر مصادف با 17 مهر به عنوان روز جهانی پست نامگذاری شده است.7355/9102            "}