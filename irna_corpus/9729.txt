{"onTitr":"","titr":" تبری آژانس از مضحکه نتانیاهو","describe":" تهران- ایرنا- رد درخواست نخست وزیر رژیم صهیونیستی مبنی بر بازرسی از برخی مناطق ایران همچون تورقوزآباد از سوی مدیر کل آژانس بین المللی انرژی اتمی، نه تنها بی اساس بودن چنین ادعاهایی را آشکار کرد بلکه دفاعی هم از حیثیت این نهاد راستی آزمای بین المللی بود.", "text":"به گزارش گروه تحلیل، تفسیر و پژوهش های خبری ایرنا، «یوکیا آمانو» مدیر کل آژانس بین المللی انرژی اتمی سه شنبه دهم مهرماه با انتشار بیانیه ای بار دیگر از صلح آمیز بودن فعالیت های هسته ای ایران و همچنین بازرسی های دقیق این سازمان دفاع کرد. در بخشی از بیانیه مذکور که در پایگاه اینترنتی این سازمان انتشار یافت، آمده است: آژانس از تمام پادمان‌های مرتبط با اطلاعات موجود استفاده می‌کند اما هیچ داده‌ای را دارای ارزش اسمی نمی‌داند. مطابق با شیوه‌های پادمانی مقرر، تمام اطلاعات به‌دست آمده، شامل آنهایی که از طرف‌های سوم ارائه شده، باید مورد بررسی دقیق قرار گرفته و به همراه دیگر اطلاعات موجود ارزیابی شود تا نهایتا به نتیجه‌گیری مستقلی برپایه نظارت کارشناسان خود آژانس منجر شود. اظهار نظر علنی درباره مسائل مرتبط با چنین اطلاعاتی شیوه و روش آژانس نیست.آژانس با انتشار این بیانیه دست رد بر سینه  سران تل آویو زد و به عبارتی به ادعای نتانیاهو که در هفتاد وسومین نشست سالانه مجمع عمومی سازمان ملل مطرح شد، پاسخ داد. نخست وزیر رژیم صهیوینستی پنجشنبه پنجم مهر پشت تریبون مجمع عمومی سازمان ملل حاضر شد و با نمایش تصاویری مدعی شد که ایران یک انبار سری اتمی در منطقه تورقوزآباد تهران دارد که تاکنون فاش نشده است.وی ادعا کرد که «من برای نخستین بار این مساله را افشا می‌کنم که ایران تاسیسات سری دیگری در تهران دارد. یک انبار سری هسته ‌ای برای انبار کردن حجم وسیعی از تجهیزات و مواد از برنامه مخفی اتمی ایران. این محل در یک قالی‌شویی ساده است!»سخنان نتانیاهو با توجه به ادعاهای مکرر وی در خصوص فعالیت های هسته ای و موشکی ایران به قدری از واقعیت فاصله دارد که بیش از جدیت به اسباب طنز تبدیل شده به طوری که  حتی «عباس عراقچی» معاون وزیر خارجه کشورمان نیز با چنین نگاهی به آن واکنش نشان داد و گفت که «عده‌ای نتانیاهو را سرکار گذاشته‌ اند و این بار به تورقوزآباد ارجاعش داده‌ اند.»در سال های گذشته بارها سخنانی از این دست البته با ادبیات متفاوت و از سوی شخصیت های مختلف این رژیم مطرح شده که به تدریج اهمیت و جدیت آن رنگ باخته است. نتانیاهو مهرماه سال 1391 نیز در مجمع عمومی سازمان ملل با نمایش کارتونی از یک بمب مدور، مورد تمسخر بسیاری از حاضران، افکار عمومی و رسانه ها قرار گرفت اما جای تعجب است که وی مکررا از این روش بهره می گیرد. البته برخی می گویند وی قصد دارد با جنجال در سخنرانی ها خود را خاطره ساز و ماندگار کند اما تاکنون اغلب تلاش های وی یادآور مضحکه های تکراری برای نخست وزیر تندرو رژیم اشغالگر قدس بوده است.در ارتباط با ادعاهایی از این دست باید گفت، طبق فتوای رهبری، تولید و کاربرد سلاح های هسته ای حرام بوده و آژانس نیز بازرسی های مداومی در زمینه فعالیت های هسته ای ایران انجام داده و می دهد. حتی در طول مذاکرات هسته ای، بازرسان آژانس اجازه یافتند تا از سایت نظامی پارچین دیدن کنند. بر اساس 12 گزارشی که آمانو بعد از برجام منتشر کرده، ایران نه تنها مفاد توافق را زیر پا نگذاشته بلکه به رغم بدعهدی برخی طرف های توافق، همچنان به آن پایبند مانده است. پیشتر مقامات کاخ سفید همچون «نیکی هیلی» نماینده آمریکا در سازمان ملل تلاش های ناموفقی را برای تحریک آمانو با هدف بازرسی های نامتعارف از ایران انجام دادند و حال نوبت به نتانیاهو رسیده است.  بسیاری می گویند جای تعجب است فردی بر بازرسی آژانس از ایران اصرار می ورزد که خود برای ماموران و بازرسان آژانس مجوز بازدید از مراکز هسته ای و تسلیحاتی خود را صادر نمی کند، ضمن اینکه با تکیه بر حمایت آمریکا به عضویت «پیمان منع گسترش سلاح‌ های هسته ‌ای» (ان.پی.تی) در نیامده و طبق اعلان رسانه ها و برخی منابع، بیش از 200 کلاهک هسته ای در اختیار دارد. در همین ارتباط بود که «محمدجواد ظریف» وزیر امور خارجه کشورمان در توئیتی به ادعای واهی نتانیاهو در مجمع اشاره کرد و نوشت: با هیچ نمایش هنری و تردستی نمی‌توان این واقعیت را پنهان کرد که اسرائیل تنها رژیمی در منطقه است که دارای یک برنامه تسلیحات هسته‌ای «مخفیانه» و «اعلام‌نشده» و همچنین زرادخانه واقعی سلاح‌های هسته‌ای است. وقت آن است که اسرائیل اعتراف کرده و برنامه سلاح‌های هسته‌ای خود را به روی بازرسان بین‌المللی باز کند.در نهایت اینکه هر چند نتانیاهو با ادعاهای بی پایه خود، ایران را هدف هجمه های تکراری قرار داده تا کشورمان را تهدیدی علیه امنیت منطقه و جهان معرفی کند اما آژانس نیز از این اتهام ها در امان نیست. بی تردید تکرار این اتهامات در صورت سکوت مسئولان آژانس، حیثیت این سازمان معتبر بین المللی را زیر سوال می برد؛ موضوعی که از نگاه تیزبین آمانو و اعضای آژانس دور نمانده و در بیانیه اخیر بازتاب یافته است. پژوهش**9242**9279            "}