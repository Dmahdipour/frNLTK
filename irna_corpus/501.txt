{"onTitr":"","titr":" جمعیت هلال احمر از خونگیر تاکستانی شکایت می کند","describe":" تهران - ایرنا - جمعیت هلال احمر ضمن تاسف بار دانستن اقدام خونگیر در دبیرستان تاکستانی اعلام کرد که از حق خود برای شکایت علیه این فرد استفاده کرده و تا صدور حکم قانونی پرونده شکایت را پیگیری خواهد کرد.", "text":"به گزارش روز جمعه ایرنا ، روابط عمومی جمعیت هلال احمر جمهوری اسلامی ایران با صدور اطلاعیه ای اعلام کرد: اقدام ناشایست فردی ناشناس در خصوص خون گیری مشکوک دانش‌آموزان دختر یک مدرسه در تاکستان قزوین با هلال احمر هیچ ارتباطی نداشته و این فرد به هیچ وجه امدادگر هلال احمر نبوده و هیچ ارتباط استخدامی و کاری با این نهاد مردمی نداشته است.در این اطلاعیه آمده است: این فرد مانند سایر افرادی که تمایل به یادگیری مهارت های امدادی و آموزش های همگانی دارند و در دوره های آموزشی هلال احمر شرکت می کنند؛ فقط در یک بازه زمانی، یک دوره 22 ساعته آموزشی را آن هم بصورت ناقص در جمعیت هلال احمر گذرانده است.جمعیت هلال احمر ضمن نکوهش و تاسف بار دانستن اقدام این فرد که خود، دانش‌آموز دبیرستانی بوده و البته اقدام به تست قند خون و نه خون گیری کرده است؛ از حق خود برای شکایت علیه این فرد که قداست و صداقت لباس و عملکرد این نهاد مردمی را زیر سوال برده، استفاده کرده و تا صدور حکم قانونی پرونده شکایت را پیگیری خواهد کرد. در این اطلاعیه آمده است: جمعیت هلال احمر به عنوان یک نهاد عمومی مسئول در ارائه آموزش های همگانی هرگز وارد هیچ برنامه ای در مدارس بدون هماهنگی با ادارات آموزش و پرورش و کسب مجوزهای لازم از نهادهای ذی صلاح نمی‌شود. ضمنا ارائه آموزش های همگانی در حوزه مخاطرات و حوادث و نیز انجام مانورهای امدادی ( و نه چکاب های پزشکی و مداخلات درمانی) از سوی هلال احمر در مدارس هیچ گاه فرد محور نیست و در قالب یک برنامه گروهی با هماهنگی کامل ادارات آموزش و پرورش و مدارس توسط مربیان باتجربه، مطابق با جنسیت دانش آموزان و طبق یک برنامه زمانبندی مشخص انجام می شود.جمعیت هلال احمر تاکید کرد: مسئولان مدارس و اولیای دانش آموزان در چنین مواردی هوشیاری لازم را داشته باشند و اجازه سوء استفاده چنین افرادی را ندهند.به گزارش ایرنا روز چهارشنبه فردی با حضور در یکی از مدارس دخترانه تاکستان خود را از نیروهای جمعیت هلال احمر معرفی کرده و خواستار انجام آزمایش قند خون از دانش آموزان می شود. مدیر مدرسه نیز بدون انجام تحقیقات لازم و هماهنگی با نهادهای ذیربط به این فرد اجازه انجام خونگیری را می دهد. گفته می شود این فرد از هر لانست (سوزن) برای انجام تست قند خون چند دانش آموز استفاده کرده که این موضوع توسط دانش آموزان به والدین اطلاع داده شده و موجب نگرانی آنها در خصوص وضعیت سلامت فرزندانشان شده است. در پی این اتفاق والدین این دانش آموزان مقابل شبکه بهداشت و درمان تاکستان تجمع و خواستار رسیدگی مسئولان به این قضیه شدند. **1003**1601**            "}