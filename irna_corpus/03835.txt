{"onTitr":"","titr":" تقویت روستاها گامی مهم برای توسعه پایدار اندیمشک","describe":" اندیمشک - ایرنا - مهاجرت بی رویه روستاییان و هجوم به شهرها علاوه بر کاهش چشمگیر تولید، ناهنجاری های اجتماعی فراوانی ایجاد می کند که لازم است برای رفع این مشکلات و ایجاد توسعه پایدار در اندیمشک روستاهای این شهرستان تقویت شوند.", "text":"به گزارش خبرنگار ایرنا در بسیاری از کشورهای در حال توسعه از روستاها و روستائیان به عنوان منابع ارزشمند توسعه استفاده می شود.نقش روستائیان و عشایر در پیشبرد تولید و رونق اقتصادی غیرقابل انکار است و در شرایط کنونی که تحریم ها و تهدیدهای دشمنان مضاعف شده این نقش می تواند چشمگیرتر باشد.از دیرباز زنان و مردان روستایی با دستان پینه بسته اما با قامت های راست و گام هایی استوار در دامپروری، کشاورزی و تولید بسیاری از محصولات پیشگام بوده اند.از طرفی حضور اثرگذار قشر روستایی و عشایر در تحقق اهداف انقلاب و نقش پررنگ آنها در مبارزات انقلابی غیرقابل انکار است لذا توجه به این قشر گامی ارزنده برای توسعه کشور به شمار می رود.بی توجهی به نیازهای روستاییان موجب ایجاد مشاغل کاذب، حاشیه نشینی در شهرها و افزایش آسیب های اجتماعی می شود و برعکس برخورداری از امکانات اولیه در روستاها مانند جاده مناسب، روشنایی و بهداشت و درمان گامی در راستای تقویت روستاها، جلوگیری از مهاجرت روستائیان و درنهایت کمک جدی به بخش تولید است.بسیاری از روستاها در دوران پس از انقلاب با نگاه ویژه مسئولان متحول شده و از نعمت جاده، آب، گاز و روشنایی پایدار بهره مند شده اند.مریم خیری زاده یکی از روستائیان بخش الوار اندیمشک گفت: مشکل مخابراتی یکی از دغدغه های اصلی روستاییان بخش الوار گرمسیری بود که رفع این مشکل اقدامی قابل تحسین است.وی افزود: یکی از مهمترین نیازهای روستائیان در این بخش موضوع آب است که با توجه به خدمات مسئولان در سطح روستاها امیدواریم برای حل این مشکل نیز برنامه ریزی شود.علیرضا غضنفری یکی دیگر از روستاییان بخش الوار گرمسیری با اشاره به کاهش نزولات آسمانی اظهار داشت: کشاورزی منطقه رونق سابق را ندارد و کشاورزان با توجه به کمبود آب نیازمند حمایت بیشتری هستند.پریسا رستمی نیا دانشجوی کارشناسی ارشد و از روستائیان بخش مرکزی اندیمشک نیز گفت: بسیاری از جوانان روستایی شهرستان اندیمشک به رغم مشکلات و مسائل از تحصیلات عالی از جمله در رشته کشاورزی برخوردار هستند لذا اجرای طرح های کشاورزی با استفاده از دانش و علم افراد تحصیکرده می تواند گامی مهم برای تولید بیشتر در منطقه باشد.وی افزود: بخش الوار گرمسیری اندیمشک از جاذبه های گردشگری خوبی برخوردار است که توسعه صنعت گردشگری در این مناطق می تواند در جذب گردشگر و رونق اقتصادی منطقه موثر باشد.رستم شفیعی نیز اظهار داشت: به علت مشکلات تردد از روستا به شهر مجبور به ترک تحصیل شده ام که انتظار می رود مسئولان برای تسهیل در تردد روستائیان چاره اندیشی کنند.وی بیکاری را از مهمترین مشکلات جوانان روستایی دانست و افزود:‌ بسیاری از روستاییان برای یافتن شغل مناسب در شهرهای مختلف سرگردان شده اند.فرماندار اندیمشک درخصوص خدمات انجام شده در سطح روستاهای این شهرستان گفت: روند خدمات رسانی و محرومیت زدایی در روستاهای اندیمشک در سال های اخیر شتاب گرفته و طرح های متعددی در این روستاها اجرا شده است. پیمان جهانگیری افزود: عمده طرح های برق رسانی، راه، آسفالت، آبرسانی و سایر طرح ها موجب ایجاد شرایط مطلوب در سطح روستاها شده است.وی اجرای طرح های روشنایی پایدار در روستاهای مختلف بخش الوار گرمسیری و مرکزی و اجرای طرح های زیرسازی و آسفالت، گازرسانی و آبرسانی را از جمله این طرح ها عنوان کرد و گفت: در راستای بهبود فضای سبز و توسعه مراکز فرهنگی تفریحی در سطح روستاها، پارک، زمین بازی، فضای سبز و خانه های ورزش روستایی احداث شده است.فرماندار اندیمشک افزود: بسیاری از روستاهای بخش الوار گرمسیری نیز در حوزه مخابراتی با استفاده از طرح های انجام شده، برای نخستین بار از آنتن دهی و اینترنت تلفن همراه برخوردار شده اند.وی اظهار داشت: 2 هزار خانه روستایی از مزایای بیمه روستایی برخوردار شدند که در سوانح احتمالی از این مزایا استفاده می کنند.جهانگیری افزود: در زمینه گردشگری نیز به روستاها و مناطق واجد شرایط و دارای ظرفیت گردشگری نگاه ویژه ای شده و طرح های مختلفی درنظر گرفته شده است.وی گفت: برخی از روستاهای منطقه نیز که تنها راه دسترسی آنها، تردد ریلی بود با طرح های مسیرشکافی و ایجاد جاده دسترسی در این مناطق از راه مناسب برخوردار شدند ضمن اینکه این طرح در مسیر شهبازان به تله زنگ نیز در درست اجرا است. فرماندار اندیمشک از اجرای طرح گازرسانی به دهها روستای بخش الوار گرمسیری خبر داد و اظهار داشت: این طرح بزرگ برای 54 روستای بخش الوار گرمسیری در دست اجرا است.وی با بیان اینکه طرح گازرسانی به پنج روستای بخش الوار گرمسیری اجرا شده است، افزود: شبکه گذاری در چهار روستا به اتمام رسیده و در یک روستا در حال انجام است. رئیس اداره آب و فاضلاب روستایی اندیمشک نیز گفت: طرح های مختلف آبرسانی به روستاهای شهرستان به همت آبفا روستایی انجام شده است که این طرح ها بخشی از دغدغه مردم را مرتفع کرده اند.منصور موسایی افزود: با توجه به دغدغه جدی مسئولان برای رفع همیشگی مشکل آب روستائیان، 6 طرح مهم آبرسانی روستایی در روستاهای شهرستان در دست اجرا است.وی طرح جامع آبرسانی به روستاهای اندیمشک را مهمترین طرح آبرسانی روستایی این شهرستان دانست و گفت: این طرح موجب برخورداری همه روستاهای شهرستان از آب با کیفیت می شود.هرمز نیکو روان رئیس امور عشایر اندیمشک نیز اظهار داشت: 46 طرح مختلف در زمینه آبرسانی، مسیرشکافی، آسفالت و غیره در سطح روستاهای مختلف بخش مرکزی و الوار گرمسیری اجرا شده و طرح های مختلفی نیز در دست اجرا است.به طور قطع این خدمات و اقدامات برای تقویت و توسعه روستاها باید شتاب بیشتری بگیرند تا در نهایت توسعه پایدار شهرستان اندیمشک به عنوان دروازه استان خوزستان محقق شود.شهرستان اندیمشک در شمال استان خوزستان بیش از 187 روستا دارد.7281/3022            "}