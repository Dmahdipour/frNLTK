{"onTitr":"","titr":" تهدیدهای نوسانات بازار ارز به فرصت تبدیل شود","describe":" قزوین – ایرنا - رییس کمیسیون ویژه حمایت از تولید ملی و نظارت بر اجرای اصل 44 قانون اساسی مجلس شورای اسلامی گفت: باید از این فرصت که ارز به قیمت واقعی خود رسیده است بهره برداری کرده و تهدید ها را به فرصت تبدیل کنیم.", "text":"به گزارش ایرنا، حمیدرضا فولادگر روز دوشنبه در بازدید از کارخانه لوازم خانگی پارس در شهر صنعتی البرز قزوین افزود: بارها پیشنهاد داده بودیم که باید نرخ ارز در کشور واقعی شود و حالا که این اتفاق ناخواسته به وقوع پیوسته است باید این تهدید را به فرصت تبدیل ساخت.فولادگر با اشاره به آزاد شدن نرخ ارز اضافه کرد: نرخ های کاذب ارز را در بازار قبول نداریم ولی افزایش 2 و نیم برابری قیمت ارز تا حدود 70 و 80 هزار ریال مقبول است.این مسئول ادامه داد:  باید در این شرایط آمادگی تولید را داشته باشیم و با تحمل چندماه فشار و ضرر مادی واحدهای تولیدی از این مقطع با سلامت عبور کنیم.فولادگر با اشاره به ضرورت حمایت از تولید داخلی گفت: در این شرایط برای حمایت از تولید داخلی واردات هزار و 400  قلم کالا از جمله لوازم خانگی ممنوع شده است که خود یک فرصت برای حمایت از تولید داخلی محسوب می شود. وی افزود: همچنین این شرایط فرصت مناسبی را برای صادرات کشور فراهم کرده است و باید از این فرصت ها بیشتر استفاده کرد.فولادگر یادآور شد: محدودیت های وضع شده در واردات کالاها دایمی نیستند و باید واحدهای تولیدی داخلی از این فرصت ها استفاده کرده و برای افزایش ظرفیت تولید خود اقدام کنند.این مسئول ادامه داد: در رفع کمبودها و مواد اولیه مورد نیاز واحدهای تولیدی اقدام کرده ایم تا بتوانیم نقش خود را در حمایت از زنجیره تولید ایفا کنیم.رییس کمیسیون ویژه حمایت از تولید ملی و نظارت بر اجرای اصل 44 قانون اساسی مجلس شورای اسلامی گفت: بهبود فضای کسب و کار و رفع موانع تولید در دستور کار این کمیسیون قرار دارد و سعی می شود با پرهیز از موازی کاری برای حل مشکلات اقدام شود.وی اضافه کرد: اعضای این کمیسیون از مجموعه واحدهای داخلی تولید کننده لوازم خانگی کشور بازدید کرده اند و اشراف نسبی به مشکلات و کمبودهای این کارخانجات دارند.این مسئول با اشاره به کارخانه تولید لوازم خانگی پارس قزوین گفت: انصافا این واحد تولیدی از نشان های قدیمی و مورد اعتماد مردم است و با وجود از بین رفتن چند برند قدیمی تولید این محصولات هنوز به تولید خود ادامه می دهد.وی با بیان اینکه یکی از عرصه های حمایت از کالای ایرانی حمایت از کارخانه های لوازم خانگی است، افزود: باید با همه توان برای رفع مشکلات این واحدهای تولیدی از جمله کمبود مواد اولیه، فناوری و تامین برخی تجهیزات و قطعات مانند کمپرسور اقدام کنیم.فولادگر با اشاره به مشکل تولید نشدن کمپرسور این محصولات در داخل ادامه داد: دست یابی به دانش تولید این محصول با وجود شرکت های دانش بنیان و نیروهای متخصص چندان پیچیده نیست ولی چون آن را جدی نگرفته و به سراغش نرفته ایم با مشکل تولید کمپرسور در داخل مواجه هستیم.رییس کمیسیون ویژه تولید ملی مجلس شورای اسلامی اضافه کرد: یکی از عرصه های تحقق شعار حمایت از کالای ایرانی لوازم خانگی است و باید تمامی مسئولان به این موضوع توجه بیشتری داشته باشند.6101            "}