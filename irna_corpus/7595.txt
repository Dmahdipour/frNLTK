{"onTitr":" فرمانده انتظامی استان:    ","titr":" آمار وقوع قتل مسلحانه در کرمان کاهش یافت","describe":" کرمان - ایرنا - فرمانده انتظامی استان کرمان گفت: این استان از مهرماه سال گذشته تا مهرماه امسال شاهد کاهش 43 درصدی قتل مسلحانه، چهار درصدی قتل و کاهش 6 درصدی آدم ربایی است.", "text":"به گزارش ایرنا، سردار رضا بنی اسدی فر روز شنبه در آئین صبحگاه مشترک نیروهای نظامی و انتظامی مسقر در کرمان به مناسبت هفته نیروی انتظامی افزود: در یک سال اخیر کشف بیش از 104 تن مواد مخدر، کشف یک میلیون 400 هزار لیتر سوخت قاچاق، افزایش 80 درصدی کشف جرایم رایانه ‌ای، افزایش 64 درصدی کشف سرقت های مهم و اجرای طرح تجمیع 110 نیز انجام شده است. وی عنوان کرد: در شبانه روز بیش از 9 هزار تماس با مرکز فوریت های پلیسی کرمان برقرار می شود که 33 درصد عملیاتی و 64 درصد نیز راهنمایی و مشاوره است.سردار بنی اسدی فر ادامه داد: بیش از 220 هزار خودرو و پنج هزار دستگاه موتورسیکلت طی یکسال اخیر در استان کرمان پلاک گذاری شده است.فرمانده انتظامی استان کرمان، صدور 60 هزار جلد گواهینامه و رسیدگی به 2 هزار و 700 پرونده اعتراضات به پلیس راهور را از دیگر اقدامات پلیس کرمان در یک سال اخیر دانست و بیان کرد: در این مدت 109 هزار جلد گذرنامه نیز صادر و تحویل مردم شده است.وی با اشاره به اینکه پلیس در اجرای ماموریت های خود از همکاری مردم، دستگاه های قضایی، امنیتی و شورای تامین بهره مند است ادامه داد: نیروی انتظامی از تمام ظرفیت های خود برای تامین، حفظ و ارتقای امنیت جامعه در تمام اوقات شبانه روز استفاده می کند و امنیت نسبی حاکم بر استان گواه بر این موضوع است.سردار بنی اسدی فر تاکید کرد: نیروی انتظامی در جنگ اقتصادی با سلاح رسانه درگیر است و با استفاده از توان افسران جوان خود در پلیس فتا با جرائم اجتماعی، اقتصادی و فرهنگی مبارزه می کند.وی با اشاره به فرمایشات رهبر معظم انقلاب اسلامی اظهار داشت: اگر سلاح رسانه مدیریت نشود و در اقدامات پیشگیرانه سیستم های امنیتی به این حوزه توجه نشود، به مشابه سلاح هسته ای است که نیروی انسانی را تهدید می کند. فرمانده انتظامی استان کرمان با اشاره به اینکه در نیروی انتظامی اعتقاد ما بر این است که باید نیازهای آموزشی خود را بروز رسانی کنیم تاکید کرد: نیروی انتظامی در حوزه سخت افزاری، نرم افزاری و پژوهش، امکانات خود را برای پیشگیری بسیج کرده و نمونه ای از اثرات این اقدامات را در تجمعات دی ماه سال گذشته مشاهده کردیم که نیروی انتظامی با کمال اقتدار با حوصله و سعه صدر مسائل را مدیریت کردند به نحوی که حتی یک مورد شکایت در مراجع قضایی علیه نیروی انتظامی نداشته ایم.وی با تاکید بر اینکه نیروی انتظامی همواره همراه مردم در پیگیری مطالبات به حق آنها بوده است یادآور شد: استان کرمان معین سوخت رسانی به چندین استان کشور است و در تجمعات اخیر نفتکش ها، پلیس در این راستا برای اسکورت خودروها، اقدامات مضاعفی را انجام داده است.سردار بنی اسدی فر، وقوع خشکسالی ها و مشکلات اقتصادی را موجب بروز برخی ناامنی ها و جرائم دانست و افزود: نیروی انتظامی به عنوان امین مردم و تامین کننده امنیت ضمن رصد امنیت موجود جامعه، رفع معایب و تقویت نقاط قوت را همواره مد نظر دارد.3029/7440            "}