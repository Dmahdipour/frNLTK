{"onTitr":"","titr":" پرسه یار مهربان در نواحی مرزی خراسان شمالی","describe":" بجنورد- ایرنا- دغدغه مند است و دلواپسی هایش حتی روی کلماتی که به کار می برد نشسته است، همراهش کتابی است که می خواند و برای برطرف کردن ضعف فرهنگ گفت و گو در خانواده ها، از یار مهربان مدد گرفته است.", "text":"وی را نخستین بار در کارگاه آموزشی باشگاه های کتابخوانی کودک و نوجوان بجنورد دیده بودم، از طرحش گفت، از سختی ها و نیز اتفاقات خوبی که هم نشینی با کتاب برای کودکان و نوجوانان محروم بخش مرزی جرگلان رقم زده است. این جا هم پای جوانان در میان است، همان هایی که دغدغه کار فرهنگی آنان را بر آن داشت تا اقدام به تربیت کتابخوان و بعد هم راه اندازی کتابخانه های خانوادگی و محله ای کنند. «رحمت الله دهش» می گوید: اواسط سال 95 بود که با تعدادی از کودکان و نوجوانان بخش جرگلان آشنا شده و جای خالی خیلی چیزها و به خصوص کتاب را در بین آنها احساس کردیم. وی می افزاید: در ابتدای راه به ساده ترین کار، که تامین کتاب و تحویل آن به معلمان مدارس برای ایجاد ساعت مطالعه در کلاس بود، فکر کردیم؛ پس در فضای مجازی فراخوان درخواست کتاب دادیم و 100تا 200 عنوان کتاب و مبالغی نقدی به دستمان رسید. این فعال فرهنگی گفت: کتاب ها را به معلمان 6 مدرسه با ذکر هدفمان تحویل داده و چند روزی از این حرکت خود خرسند بودیم، اما مدتی نگذشت که به بی فایده بودن آن و خاک خوردن کتابها در مدارس پی بردیم. دهش گفت: تصمیم گرفتیم حرکت خود را اصلاح کنیم، مجمعی با پیش بینی برنامه ها در جغرافیای استان تشکیل دادیم که بخش مرزی جرگلان هم به عنوان نقطه آغاز فعالیت ها تعیین شد. * از فضای مجازی کمک گرفتیم این فعال فرهنگی با اشاره به اینکه این بار درخواست هایمان در فضای مجازی هدفگذاری شده بود، گفت: فعالیت ها با درخواست کتاب در رشته های مورد نیاز به تناسب شرایط بخش جرگلان آغاز و از سوی مردم هم استقبال خوبی از آن شد. دهش گفت: در ابتدای اجرای طرح، کتاب های زیادی می رسید و نیاز به کتابدار و تسهیل گر بیشتر می شد، شرایطی که امروز عکس آن رقم خورده است. وی با اشاره به اینکه این دغدغه به راه اندازی 20 باب کتابخانه خانگی، مدرسه ای، مغازه ای و مسجدی منجر شد، گفت: در تابستان 96، نخستین کتابخانه را راه انداخته و تلاش کردیم با رفع نقاط ضعف و تقویت نقاط قوت، به اهداف خود نزدیک تر شویم. وی با تاکید بر نگاه توسعه ای این طرح افزود: ناآشنایی با مهارت های گفت و گو، همفکری و تحمل یکدیگر، کمرنگ شدن سرمایه های اجتماعی، کاهش مشارکت، اعتماد و همدلی از مشکلات روستاها است که بر این اساس فعالیت هایی برنامه ریزی شد. وی عمده بار کاری این طرح را بر دوش کتابداران دانست و گفت: تامین فضایی برای راه اندازی کتابخانه، دیدار با والدین و جلب رضایت آنان برای مشارکت فرزندانشان در برنامه ها، اطلاع رسانی در خصوص راه اندازی کتابخانه از وظایف کتابداران است.وی با اشاره به استمرار ارتباط گیری با 200 کودک در روستاهای بخش محروم جرگلان، افزود: روستاگردی، تهیه هفته نامه، اردوهای علمی و تفریحی و... از برنامه های تسهیل گران است. وی به برنامه های پیش روی این گروه اشاره کرد و گفت: تلاش داریم در یک سال آینده 10 کتابخانه دیگر در نواحی روستایی راه اندازی کنیم. * می خوانم تا بخوانند یکی از کتابداران فعال در این طرح که بسیاری از کودکان روستای خود را با کتاب آشنا کرده، گفت: فضای مجازی مرا با فعالان این حرکت آشنا کرد که از طرح آنان برای ایجاد کتابخانه خانگی استقبال کردم. صاحب جمال رحیمی که کارش را با 60 عنوان کتاب آغاز کرده، افزود: کتاب های جمع آوری شده از سوی اعضای گروه، را خودم از بجنورد به روستا انتقال دادم و از همان روز به کودکان و نوجوان، داشتن این کتابخانه را اطلاع رسانی کردم. وی با بیان اینکه در جذب والدین، در مقایسه با کودکان و نوجوانان، توفیق چشمگیری نداشته ام، گفت: بی سوادی، بی انگیزگی و مشکلات زندگی بر این امر تاثیر گذارده اما تشلا داریم با کمک کودکان جذب شده، کتابخوانی را در خانواده ها همه گیر کنیم. رحیمی بر ضرورت برگزاری کارگاه های آموزشی برای مجریان این حرکت فرهنگی از سوی دستگاه های تخصصی تاکید کرد.وی گفت: برخی اعضای کودک و نوجوان و یا حتی زنان خانه دار عضو کتابخانه به تناسب علاقه، به سطحی از مطالعه رسیده اند که حتی به ما منابع جدیدی را معرفی می کنند.این بانوی کتابدار ، نبود منابع کافی را از موانع رسیدن به اهداف این حرکت برشمرد و گفت: دغدغه مندان حوزه فرهنگ باید برای تامین منابع مورد نیاز همت کنند زیرا این کتابخانه های خانگی که به همت چند جوان فرهنگدوست راه اندازی شده، برای ادامه حرکت نیازمند حمایت است. وی تاکید کرد: لازمه کار اثرگذار برای کودکان، امکانات آموزشی، ورزشی، تفریحی و... است و برای تحقق این برنامه ها هم نیاز به همراهی داریم.رحیمی افزود: اگر حمایت شویم، می توانیم بازوان توانمندی در مسیر توسعه روستاها باشیم. * راز و جرگلان هزار عضو کتابخانه داردرئیس اداره کتابخانه های عمومی شهرستان راز و جرگلان گفت: در این شهرستان 3 باب کتابخانه عمومی و یک کتابخانه مشارکتی فعالیت دارند. زکریا کریمی افزود: موجودی منابع در این کتابخانه به 30 هزار جلد رسیده و یکهزار نفر در این شهرستان عضو کتابخانه ها هستند. منطقه مرزی راز و جرگلان، تا سال 1392 بخشی در تابعیت شهرستان بجنورد بود که با تصویب دولت به شهرستانی مستقل به مرکزیت شهر راز ارتقا یافت.این شهرستان که در شمال غربی خراسان شمالی واقع شده از شمال با ترکمنستان، از شرق به شهرستان شیروان، از غرب به شهرستان مانه و سملقان و استان گلستان و از جنوب به شهرستان‌های بجنورد و مانه و سملقان محدود می‌شود. شغل بیشتر مردم این منطقه دامداری، کشاورزی و باغداری است و پرورش اسب اصیل ترکمن با توجه به ظرفیت‌های این منطقه در این حوزه، از دیگر صنایعی است که در سال‌های اخیر مورد توجه مسئولان و اهالی این شهرستان قرار گرفته است. این شهرستان با گستره حدود 3138 کیلومتر مربع یک شهر و 3 بخش دارد و جمعیت آن در سال 1392 افزون بر 65 هزار نفر برآورد شده است. 5132/7187            "}