{"onTitr":"","titr":" «می»: آینده درخشانی پس از برگزیت در انتظار انگلیس است","describe":" لندن – ایرنا - هم زمان با افزایش فشارهای داخلی و خارجی علیه طرح پیشنهادی دولت انگلیس درباره خروج از اتحادیه اروپا، نخست وزیر انگلیس مدعی شد که آینده درخشانی پس از برگزیت در انتظار این کشور خواهد بود.", "text":"به گزارش روز چهارشنبه ایرنا، «ترزا می» طی اظهاراتی در آخرین روز از کنفرانس سالانه حزب محافظه کار در شهر بیرمنگام افزود: معتقدم روزهای درخشانی در انتظار ما قرار دارد و تمام ابزار لازم برای موفقیت را در اختیار داریم.انگلیس قصد دارد تا فروردین سال آینده به ‌صورت رسمی از اتحادیه اروپا خارج شود، با این وجود، دو طرف هنوز به توافق نهایی درباره آینده همکاری ها بایکدیگر دست پیدا نیافته اند.«می» سخنان امروز خود را در سه محور کلی ایراد کرد. انتقاد از حزب کارگر، موضوع خروج از اتحادیه اروپا و در آخر، وعده‌های اقتصادی. وی  در ابتدا با انتقاد از حزب کارگر به رهبری 'جرمی کوربین' اظهار داشت که احزاب کارگر همیشه به‌طور سنتی با ما بر سر ارزش‌های مشترک توافق داشتند اما امروز کسی در صف اول حزب کارگر است که همه ارزش‌های مشترک را رد می‌کند. نخست‌وزیر انگلیس، کوربین را به یهودستیزی  متهم و خاطرنشان کرد که برای شکست حزب کارگر، حزب محافظه‌کار باید به حزبی برای همه مردم تبدیل شود. می بابیان اینکه حزب نباید گرفتار ایدئولوژی باشد، امنیت، آزادی و ایجاد فرصت را مهم‌ترین اهداف حزب محافظه‌کار معرفی کرد. این در حالی است که شعار امسال کنفرانس حزب محافظه‌کار «فرصت» بود. در راستای وعده‌های حزب محافظه‌کار، وی بر حمایت از نظام بهداشت و درمان ملی تأکید کرد و گفت که دولت، امسال بودجه اضافه‌تری معادل هفته‌ای 390 میلیون پوند در اختیار نظام بهداشتی کشور قرار داده است. لازم به یادآوری است که خدمات درمانی در انگلیس برای همه به‌طور کامل رایگان است. در ادامه برنامه‌های حزب در زمینهٔ بهداشت و درمان وی از برنامه‌های آینده برای مبارزه با سرطان پرده برداشت. در موضوع امنیت ملی وی به حمله انگلیس به همراه نیروهای متحد با این کشور به آنچه تأسیسات شیمایی دولت اسد می‌نامید به‌عنوان یک دستاورد اشاره کرد و اخراج دیپلمات‌های روس پس از حادثه سالزبری را نیز یکی دیگر از موفقیت‌های خود در عرصه امنیت ملی برشمرد. نخست‌وزیر انگلیس با انتقاد از کوربین گفت که وی تنها کسی در پارلمان بود که از عملکرد دولت در این زمینه حمایت نکرد. وی، کوربین را متهم کرد که در زمینهٔ کشفیات سیستم‌های امنیتی انگلیس در رابطه با روسیه تردید کرده است. در زمینهٔ برگزیت، نخست‌ وزیر انگلیس موضع محکمی گرفت و گفت که به رأی مردم برای خروج از اتحادیه اروپا وفادار خواهد ماند. وی گفت 'من مردم را مأیوس نخواهم کرد'. وی با ابراز آمادگی انگلیس برای خروج بدون هیچ توافقی گفت که باید واقع‌بین بود و پذیرفت که خروج بدون توافق به ضرر هر دو طرف است. به گفته می پیشنهاد اتحادیه اروپا شامل دو انتخاب است: نخست باقی ماندن به‌عنوان عضوی از اتحادیه و دوم تجزیه شدن ایرلند شمالی. وی تأکید کرد که انگلیس هیچ‌کدام از این انتخاب‌ها را قبول نخواهد کرد. وی با نام بردن از پیشنهاد انگلیس (موسوم به پیشنهاد چکرز) خاطرنشان کرد که با این پیشنهاد انگلیس می‌تواند کنترل کامل مهاجرت و اینکه چه کسی وارد کشور می‌شود را به دست بگیرد. نخست‌وزیر انگلیس گفت که در فردای برگزیت هرگونه آزادی رفت‌ و آمد شهروندان اروپایی به انگلیس لغو خواهد شد و این کشور قوانین مهاجرتی مستقل خود را وضع خواهد کرد. وی با انتقاد از سیاستمدارانی که به دنبال همه پرسی دوم هستند به ‌طورکلی برگزاری همه پرسی دیگر را رد کرد. می با اشاره به مزیت‌های انگلیس، ازجمله مجهز بودن به زبان بین‌المللی، اختلاف ساعت مناسب با دیگر نقاط جهان، دانشگاه‌های خوب و قدرت نرم این کشور، مدعی شد که بهترین روزهای این کشور هنوز در انتظار ماست. وی در اظهارنظری که گوشه چشمی هم به مواضع جدید آمریکا داشت، انگلیس را پرچم‌دار تجارت آزاد نامید و به اشتیاق جدیدی که در دنیا برای تجارت با انگلیس وجود دارد اشاره کرد. نخست‌وزیر انگلیس همچنان یا تأکید بر اهمیت بازار آزاد، سقوط بانک‌ها در سال 2008 را یکی از بزرگ‌ترین بحران‌های اقتصاد آزاد معرفی کرد که به گفته او با بی‌کفایتی حزب کارگر وخیم‌تر شد تا اینکه دولت محافظه‌کار توانست اوضاع را کنترل کند. در پایان سخنان خود، رهبر حزب محافظه‌کار از وعده‌های اقتصادی این حزب به امید جلب نظر رأی‌دهندگان پرده برداشت.اروپام **هـ ن**2040            "}