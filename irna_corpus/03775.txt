{"onTitr":"","titr":" 20 واگن باری لبه بلند در اراک تولید شد","describe":" اراک - ایرنا - مدیرعامل شرکت واگن پارس اراک گفت: 20 واگن باری لبه بلند 6 محوره در این واحد ساخته و به ناوگان ریلی کشور پیوست.", "text":"«محمدرضا مختاری» روز سه شنبه در گفت و گو با ایرنا، افزود: این واگن ها براساس نخستین مرحله قرارداد بخش چهارم شرکت توکاریل تولید شده است و با حضور مسئولان به شرکت بهره بردار تحویل شد. وی ادامه داد: ارزش ریالی هر  واگن تولیدی در شرکت واگن پارس اراک بیش از هفت میلیارد ریال برآورد می شود و تولید این واگن ها در داخل کشور میزان قابل توجهی صرفه جویی ارزی در پی داشته است. مدیرعامل شرکت واگن پارس اراک اظهار داشت: بیش از 80 درصد قطعات این واگن ها از تولیدات داخلی تامین شده است. وی اظهار داشت: کاربری واگن ها باری لبه بلند ساخته شده برای حمل مواد معدنی است و عملیات طراحی، تولید و تست آن ها بر عهده واگن پارس بوده و تامین منابع مالی این قرارداد نیز از سوی شرکت آروین صورت گرفته است. مختاری اضافه کرد: معرفی و اجرایی کردن الگوی همکاری و مشارکت، گام بزرگی در راستای رفع معضل کمبود نقدینگی است که باید مورد توجه شرکت ها و واحدهای تولیدی قرار گیرد. وی بیان کرد: برخی از نهادها و دستگاه های دولتی مصوبات نشست های رسمی از قبیل ستاد تسهیل و رفع موانع تولید استان را نادیده می گیرند که انتظار می رود مسئولان ارشد استانی نسبت به حل این مشکل چاره اندیشی کنند.مدیرعامل شرکت واگن پارس اراک یادآوری کرد: بر اساس مصوبات ستاد تسهیل و رفع موانع تولید دستگاه های دولتی از قبیل بیمه تامین اجتماعی و اداره کل مالیاتی استان باید از سال 95 به بعد تنها هزینه های جاری خود را دریافت کنند اما برخی از این دستگاه ها حتی مطالبات 10 سال گذشته خود را نیز مطالبه می کنند. شرکت واگن پارس اراک واحد تولیدی مادر تخصصی در حوزه محصولات ریلی خاورمیانه است. این شرکت در سال 1354 در اراک آغاز به کار کرد و در سال 1364 با سرمایه‌ گذاری سازمان صنایع و نوسازی ایران به یکی از زیر مجموعه‌های این سازمان پیوست. کارگاه های تولیدی شرکت واگن پارس در فضایی به وسعت 33 هکتار جانمایی شده است. این شرکت به عنوان بزرگترین سازنده انواع لوکوموتیو، واگن های باری، مسافری و مترو در خاورمیانه، متولی اصلی تولیدات سیستم حمل و نقل ریلی ایران است. 3017/6013/            "}