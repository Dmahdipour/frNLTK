{"onTitr":"","titr":" سازگاری با محیط و مهارت زندگی؛ نیاز دانشجویان خوابگاهی","describe":" زنجان - ایرنا - ارتقای روابط اجتماعی، استقلال عملی، بهره مندی از افکار و تضارب آرا از محاسن زندگی دانشجویی است، اما در کنار این مزیت ها مسائلی مانند دوری از خانواده، پذیرش تغییرات جدید با محدودیت هایش و خلاء منابع عاطفی نگرانی هایی برای دانشجویان خوابگاهی ایجاد خواهد کرد.", "text":"به گزارش ایرنا، باوجود مسائل مطرح شده پیرامون ویژگی ها و معایب زندگی در خوابگاههای دانشجویی دو مقوله سازگاری با محیط و داشتن مهارت زندگی نقش مهمی در مکان ها دارند؛ بگونه ای که می تواند قسمت زیادی از مشکلات این بخش را برطرف کند و از نگرانی و دغدغه های خانواده ها نیز بکاهد. اگر چه زندگی دانشجویی در کنار تحصیل به اجتماعی شدن فرد می انجامد، اما اگر این مرحله حساس از زندگی درست مدیریت نشود منجر به تهدید و اگر صحیح بهره برداری شود فرصتی برای آینده دانشجویان خواهد بود. به باور روانشناسان و جامعه شناسان، مشکل دانشجویان خوابگاهی بویژه ورودی های جدیدی انس با فضای مجازی است که در نبود خانواده خودنمایی می کند و تداوم این وضعیت به انزوای بیشتر آنان منجر می شود. با نگاهی گذرا به اطرافیان، دوستان خود می توان افرادی را با عنوان دانشجو یافت که برای تحصیل و کسب مدارج بالاتر به شهری دیگری مهاجرت کرده اند و در واقع در پی دستیابی به موفقیت های ترسیم شده خود هستند. شاید در مرحله نخست این دوره سرشار از خاطرات خوش و به یاد ماندنی باشد اما زندگی خوابگاهی مرحله ای مهم بشمار می رود و دانشجویان باید رفتارهای متفاوت از گذشته را در پیش بگیرند و زندگی جمعی را با وجود نا ملایمات متعدد آن تجربه کنند. بنا برآمارهای اعلام شده بیشتر دانشجویان ساکن در خوابگاههای دانشجویی را غیربومی ها تشکیل می دهند و این مهم در دانشگاههای علوم پزشکی به دلیل برخورداری و تقاضای زیاد برای تحصیل در رشته های مختلف پزشکی نمود بیشتری دارد. **سازگاری با محیط و برقراری ارتباط در خوابگاه های دانشجویی فائزه 19 ساله دانشجوی ترم پنج بهداشت محیط اهل یکی از شهرهای آذربایجان شرقی و اکنون در دانشگاه علوم پزشکی زنجان مشغول به تحصیل است، او در ارتباط مشکلات خوابگاه گفت: زندگی خوابگاهی معضلات متعدد خود را دارد و بناچار باید با اوضاع جدید سازگار باشی و در غیر اینصورت معضلات به مراتب بیشتری بوجود می آید. وی افزود: اوایل تحصل دوری از خانواده بسیار مشکل بود و حتی یک ماه طول کشید که با این مساله کنار بیایم، هر چند هنوز هم نتواسته ام با این تغییر خودم را سازگار کنم اما هر چند وقت یکبار به دیدار خانواده می روم. این دانشجو اضافه کرد: زندگی خوابگاهی برنامه خاص و دقیق خود را می طلبد، بطوری که هم باید به کارهای روزمره خودت و هم درس و مطالعه داشته باشم تا دچار مشکل نشوم. وی خاطر نشان کرد: در این مدت به مشاوره ای نیاز نداشتم هر چند از وجود چنین بخشی بی اطلاع هستم و یا حداقل این موضوع کمرنگ دیده شده، مسئله دیگر زندگی خوابگاهی کمبود امکانات لازم است و این موضوع به نوبه خود مشکلاتی را ایجاد می کند. امیر ۲۲ ساله دانشجوی رشته پزشکی ساکن در یکی از خوابگاههای زنجان در این ارتباط به خبرنگار ایرنا گفت: یکی از معایب زندگی خوابگاهی دوری از خانواده و رندگی با حداقل امکانات است که باید خود را با این شرایط وفق دهیم. وی اظهار داشت: اما با وجود مشکلات، این نوع زندگی لحظات شیرین خاص خود را دارد و در کنار هم بودن، آشنایی با فرهنگ و عقاید دیگر هم اتاقی ها، مستقل بودن از محاسن آن بشمار می رود. این دانشجو خاطر نشان کرد: دانشجویان ساکن در خوابگاهها با مشکلات متعددی مواجه می شوند و وجود مرکز مشاوره قوی می تواند التیام دهنده موارد و مسائل انان باشد که چندان توجه نمی شود. مریم 20 ساله دانشجوی ترم سه رشته بهداشت حرفه ای اهل شیراز است اما خانواده اش ساکن استان البرز هستند و اکنون در دانشگاه علوم پزشکی زنجان تحصیل می کند، از او در ارتباط با مشکلات زندگی خوابگاهی به خبرنگار ایرنا گفت: زندگی خوابگاهی زندگی با فرهنگ ها، گویش و افکار مختلف از جاهای مختلف هست، هر چند برقراری ارتباطات در روزهای اول بسیار سخت است، اما کم کم و با آشنایی ها رنگ دیگری به خود می گیرد. این دانشجو ادامه داد: در خانواده ای مستقل بزرگ شده ام و در صورت نیاز و هنگام مواجه با مشکلات مسائل بوجود آمده را با پدر و مادرم مطرح می کردم و هم اکنون نیز که زندگی خوابگاهی را تجربه می کنم دوری از خانواده ام مشکلی برایم ایجاد نکرده و به عبارتی سازگار شده ام. ** دوری از خانواده مشکل اصلی دانشجویان خوابگاهی معاون فرهنگی و امور دانشجویی دانشگاه علوم پزشکی و خدمات بهداشتی و درمانی استان زنجان در این ارتباط به خبرنگار ایرنا گفت: طبق آخرین آمار های ارائه شده 2 سوم دانشجویان دانشگاه علوم پزشکی این استان را غیر بومی و یک سوم دیگر بومی هستند. دکتر مهران محسنی افزود: بر اساس همین آمار سه هزار و 810 دانشجو در دانشگاه علوم پزشکی زنجان تحصیل می کنند که از این تعداد حدود 2 هزار نفر زندگی خوابگاهی داشته و به عبارتی دیگر در 10 خوابگاه دولتی و پنج باب خوابگاه خود گردان ساکن هستند و خدمات لازم را دریافت می کنند. وی یادآوری کرد: از مجموع خوابگاه های دانشجویی دولتی، چهار واحد به تعداد 695 مربوط به خواهران و 6 واحد با 456 نفر ویژه برادران و در حوزه خوابگاه های خود گردان نیز سه واحد به خواهران با 417 نفر و 2 واحد دیگر مربوط به برادران به تعداد 141نفر است. این مسئول با اشاره به اینکه دانشجویان غیر بومی ساکن در خوابگاهها با مشکلات عدیده ای مواجه هستند، ادامه داد: نداشتن شناخت کامل از شهر محل تحصیل ، مشکل جا و مکان (خوابگاه) از جمله مواردی است که ذهن دانشجویان ورودی را به خود مشغول می کند. وی اضافه کرد: پس از اسکان در خوابگاه نحوه برقراری ارتباط با دیگر هم خوابگاهی ها که با فرهنگ و گویش های شهر و مناطق مختلف کشور آمده اند، هر چند در اوایل بسیار مشکل ساز است اما بتدریج به مساله عادی تبدیل می شود. محسنی افزود: عمده ترین و اصلی ترین مشکلات دانشجویان به ویژه دانشجویان دختر ساکن در خوابگاهها ، دوری از خانواده است چرا که قبل از ورود به محیط بزرگ دانشگاهی تمامی امکانات لازم از سوی خانواده ها فراهم بود و پذیرفتن تغییرات جدید با تمامی محدودیت های دشوار است. وی، سازگار نشدن دانشجویان خوابگاهی با سیستم تغذیه را از دیگر مشکلات این قشر برشمرد و گفت: بیشتر دانشجویان بدلیل آنکه که قبل از ورود به دانشگاه، در محیطی کاملا مناسب زندگی کردند و حتی خانواده به لحاظ تغذیه ای توجه داشتند ،این موضوع رنگ دیگری به خود می گیرد. این عضو هیات علمی دانشگاه علوم پزشکی زنجان ادامه داد: زندگی خوابگاهی با زندگی قبلی در کانون خانواده تفاوت هایی دارد و دانشجو باید خود را با برنامه های و شرایط پیش آمده وفق دهد در غیر اینصورت مشکلات عدیده ای پیش روی او قرار می گیرد. ** فضای مجازی خلاء نبود خانواده را پر کرده است وی اظهار داشت: متاسفانه مشکل اساسی در دانشجویان خوابگاهی بویژه ورودی های جدیدی انس با فضای مجازی است که در واقع درنبود خانواده خود را نشان می دهد که تداوم این وضعیت به انزوایی بیشتر آنان منجر می شود. محسنی اضافه کرد: بروز این مساله به نوعی یک تهدید برای دانشجوی خوابگاهی محسوب می شود و هرچند این معاونت تلاش دارد با برنامه های متعدد فرهنگی، تفریحی این مشکلات را کاهش دهد اما همچنان نمود دارد. وی ادامه داد: در هر اتاق خوابگاهی حداکثر بین سه تا چهار دانشجو ساکن می شوند و بروز این مساله به نوبه خود حریم فردی را تحت الشعاع قرار می دهد وبه موضوعی آزار دهنده تبدیل می شود. معاون فرهنگی و امور دانشجویی دانشگاه علوم پزشکی و خدمات بهداشتی و درمانی استان زنجان ادامه داد: با کارهای انجام گرفته و برای رسیدگی به مشکلات روحی وروانی دانشجویان خوابگاهی بخشی با عنوان سلامت روان دانشجویی متشکل از کارشناسان رشته روانشناسی بالینی و روانشناسی نسبت به شناسایی و غربالگری افراد مشکل دار به ویژه در هنگام ثبت نام تحصیلی اقدام و کارهای لازم را انجام می دهند. این مسئول خاطر نشان کرد: در صورت وجود موارد حاد مورد بررسی و درصورت نیاز به موارد بالاتر برای انجام درمان های لازم ارجاع داده می شود.. ** استعمال دخانیات و گرایش به اعتیاد یک تهدید جدی محسنی با اشاره به آسیب های پیش روی دانشجویان به ویژه خوابگاهی افزود: یکی از آسیب های عینی در دانشجویان خوابگاهی گرایش و استعمال به دخانیات و مشکلات اخلاقی است و بتدریج خود را نشان می دهد. وی بیان کرد: بررسی ها نشان می دهد این مشکلات به دوران دانشجویی اختصاص نداشته بلکه ریشه در سال های قبل و حتی زمان تحصیل مقاطع متوسطه و مسائل دیگر باز می گردد. معاون فرهنگی و امور دانشجویی دانشگاه علوم پزشکی و خدمات بهداشتی و درمانی استان زنجان ادامه داد: دانشجویان دختر و پسر در محیطی دانشگاهی از یگدیگر تاثیر می پذیرند اما وجود مشکلاتی از این دست بسیار نگران کننده است. به گفته این عضو هیات علمی دانشگاه علوم پزشکی زنجان، برخورد قهری با دانشجویان خاطی که آئین نامه های تدوین شده در این ارتباط را که توسط وزارت بهداشت، درمان و آموزش پزشکی در اختیار دانشگاههای علوم پزشکی قرار گرفته می تواند اثر گذاری لازم را داشته باشد. وی بیان کرد: مسائل و تخطئی های خارج از آیئن نامه بطور معمول در شورای انضباطی مطرح می شود که البته این مهم هنگام ثبت نام آغازین روزهای سال تحصیلی به دانشجو اعلام و تعهدات کتبی اخذ می شود که در غیر اینصورت و گزارش بروز مواردی در مراحل اولیه تذکر و در صورت تکرار مجازات هایی نظیر محرومیت از تحصیل در نظر گرفته می شود. محسنی افزود: بررسی ها نشان می دهد آسیب هایی از قبیل اعتیاد به مواد مخدر، استعمال دخانیات و حتی مصرف الکل در دوران دانشجویی رخ نمی دهده بلکه تجربه آن به سال های ماقبل آن باز می گردد که در دانشگاهها بیشتر خود را نشان می دهد. وی خاطرنشان کرد: ارتقای روابط اجتماعی، استقلال عملی، بهره مندی از افکار و حتی تضارب آرا از جمله محاسن زندگی دانشجویی بشمار می رود. ** دختران ساکن خوابگاهها بیشتر در معرض آسیب هستند یک روانشناس و پژوهشگر نیز در این ارتباط به خبرنگار ایرنا گفت: مهاجرت دانشجو برای کسب تحصیل در شهر دیگر که در سنین 18 سالگی به بعد رخ می دهد، به مرور زمان مشکلاتی نظیر خلاء منابع عاطفی را برای فرد ایجاد می کند. احسان فکور افزود: بر این اساس دانشجوی خوابگاهی با انتقال به شهر دیگر برای تحصیل خود سبک زندگی متفاوت تری را تجربه می کند و از همه مهمتر اینکه تمامی کارها را باید خود به تنهایی با دیگر هم اتاقی ها انجام دهد که مسولیت مضاعف تری بر دوش او گذاشته می شود. وی بیان کرد: به موضوعی که باید توجه داشت این است که تغییرات در زندگی فردی هر چند کوچک آثار مثبت و منفی بر جای می گذارد و در واقع با خود استرس و نگرانی را به دنبال دارد. این روانشناس و پژوهشگر ادامه داد: مقطع متوسطه برای دانش آموز کتاب محور بوده در حالی که با ورود دانشجو به دانشگاه این روند کاملا تغییر می یابد و در واقع استاد محور می شود و او باید علاوه بر تغییرات بوجود آمده در این بخش خود را با سبک زندگی و حتی ساعات بیولوژیکی سازگاری دهد. وی اظهار داشت: ظهور و بروز این مسائل و تغییرات ایجاد شده به نوبه خود خلاء را برای تعدادی از دانشجویان بوجود می آورد که البته با شخصیت دانشجو در گذشته، شهرمحل زندگی و حتی روش تربیتی خانوادگی کاملا بهم ارتباط دارد که می توان آن را برطرف کرد. فکور افزود: برخی دانشجویان ساکن در خوابگاهی به تغییرات بوجود آمده واکنش های متعدد مثبت و منفی نشان می دهد اما همواره با استرس و نگرانی روبرو هستند. وی ابراز کرد: برخی دانشجویان با تغییرات بوجود آمده کنار می آیند اما تعدادی دیگر نیز هستند که حتی پس از تحصیل نیز نتوانسته اند با این معضل سازگار شوند و به نوعی با مسائل گذشته دست به گریبان هستند. ** دانشگاهها از نبود مددکار رنج می برند روانشناس سابق مرکز مشاوره دانشگاه تهران و دانشگاه علوم پزشکی ایران ادامه داد: دانشجویان در زمان تحصیل خود به ویژه ساکنان خوابگاههای دانشجویی با مشکلات روحی و روانی مواجه می شوند که وجود روانشناس امری مهم تلقی می شود. وی افزود: مشکلاتی از قبیل افسردگی، اضطراب، وسواس، مشکلات روانی و رفتاری از جمله اختلالاتی است که بیشتر دانشجویان ساکن در خوابگاهها را به خود گرفتار می کند و در این میان وجود مددکار برای شناسایی و رسیدگی به موارد یاد شده اهمیت صد چندانی دارد. فکور تاکید کرد: وجود مددکار در خوابگاههای دانشجویی بصورت قانونی، علمی و حتی شرعی الزام آور است اما متاسفانه این مهم نادیده گرفته شده و حتی از سوی مسئولان بها داده نمی شود. وی بیان کرد: نبود مددکار در دانشگاههای دولتی و حتی در دانشگاه علوم پزشکی به ویژه خوابگاههای دانشجویی مشاهده می شود چرا که دانشجویان در معرض آسیبهایی از قبیل افسردگی های حاد، رفتارهای پر خطر و حتی با بحران های جدی تر مواجه می شوند. این روانشناس ادامه داد: یکی از وظایف مهم و با اهمیت مددکار این است که نسبت به شناسایی دانشجویان مشکل دار و مشکوک به انواع اختلالات رفتاری اقدام کند و در صورت نیاز برای درمان های لازم به روانشناس ارجاع دهد. وی تاکید کرد: محل فعالیت یک مددکار مرکز مشاوره دانشجویی باید در خوابگاهها باشد و این فرد باید در خوابگاهها حضوری مستمر داشته و دانشجویان مشکل دار را که بطور معمول به مشکل خود واقف نیستند را تشخیص دهد. این روانشناس ادامه داد: موضوع مهم اینکه دانشجویان خوابگاهی نسبت به مشکل خود بینش کافی ندارند بیشتر آنان با حجب و حیا، خجالتی یا حتی مشکل ارتباطی دارد این نوع دانشجویان به هیچ وجه سراغ مددکار نمی روند و در واقع مشکل پنهان خوابگاههای دانشجویی هستند که هیچ وقت کشف نمی شود و با انجام اقداماتی سر از بیمارستان در می آورند. وی یادآوری کرد: مددکار باید فعالیت کاری خود را بر کار محوله خود متمرکز کند، با دانشجویان ساکن خوابگاهها ارتباط تنگاتنگی داشته باشد تا بخوبی در جریان مسائل و مشکلات آنان قرار بگیرد که تحقق این مهم به شناسایی و درمان های بهنگام منتهی می شود. فکور افزود: متاسفانه نبود مددکار در خوابگاههای دانشجویی معضل اساسی بشمار می رود که این موضوع از سوی مسئولان و متولیان امر توجه نشده و عدم مسولیت پذیری مددکار نیز دلیلی بر این موضوع است. وی بیان کرد: دختران در مقایسه با پسران به لحاظ ساختار فیزیولوژی به خانواده های خود وابستگی شدیدی دارند و دوری آنان به خود مشکلات عاطفی را برای آنان ایجاد می کند. این روانشناس ادامه داد: این در حالی است که تعدادی از دانشجویان دختر در صورت وجود مشکل خود حاضر به بیان آن نیستد و در این میان وجود مددکاری با مسئول و وظیفه شناس می تواند علاوه بر ایجاد ارتباط مناسب مسائل را برطرف کند. وی خاطر نشان کرد: دانشجویان خوابگاهی بیشتر معضل و مشکل خود را روابط دختر و پسر،خانوادگی و نداشتن امید و نگرانی از آینده و از همه مهمتر اشتغال بیان می کنند که این موارد نیز اهمیت دارد. این روانشناس گفت: متاسفانه تحقیق و پژوهش در ارتباط با مشکلات دانشجویان خوابگاهی به فراموشی سپرده شده و کمتر این مهم از سوی متولیان امر مورد بررسی قرار می گیرد. فکور افزود: هم اکنون آسیب جدی که حتی دانشجویان دانشگاههای علوم پزشکی را تهدید می کند سوء مصرف انواع مخدرها است که در مقایسه با سال های گذشته نمود بیشتری یافته است. وی بیان کرد: وجود مراکز مشاوره قوی با تعدادی نیروهای مجرب در دانشگاهها می تواند به میزان زیادی از وقوع آسیب ها و حتی اتفاقات ناخوشایند جلوگیری کند که این موضوع آنگونه که باید و شاید جدی گرفته نمی شود. این روانشناس اظهار داشت: دانشجویان خوابگاهی با مشکلات عدیده ای مواجه هستند و حتی مشکل اقتصادی یک دانشجو و مطلع شدن از این موضوع و رفع آن از کانال های مختلف به طور مثال خیران می تواند از تبعات ناشی از آن جلوگیری می کند. 9646/8068            "}