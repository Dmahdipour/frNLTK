{"onTitr":" محسن هاشمی و الویری فردا به مجلس می‌روند    ","titr":" لابی شورای شهر تهران برای بقای درآمد شهرها","describe":" تهران- ایرناپلاس- رئیس شورای شهر تهران می‌گوید: نگرانیم با تصویب لایحه مالیات بر ارزش افزوده، بخشی از درآمدهای پایدار شهری از بین برود و شهرداران نتوانند سهم مدیریت شهری را از دولت وصول کنند.", "text":"**خدشه به جایگاه شوراها با لایحه مالیات بر ارزش افزودهمرتضی الویری رئیس شورای عالی استان‌ها، معتقد است لایحه مالیات بر ارزش افزوده که این روزها در مجلس در حال بررسی است در صورت تصویب، بحران جدیدی را برای مدیریت شهری و روستایی کشور رقم خواهد کرد.به گفته وی با تصویب این لایحه، شهرداری‌ها به‌عنوان یک دستگاه عمومی در ذیل ساختار قوه مجریه تعریف می‌شوند و شورا به سوی انحلال و تعطیلی پیش خواهد رفت.الویری تصویب لایحه مالیات بر ارزش افزوده را مساوی با «گرفتن حق صدور مجوز و تعیین عوارض متناسب با شرایط محلی از شورای شهر» می‌داند که سبب به‌هم ریختگی نظام اقتصادی شهری و روستایی خواهد شد.**سابقه نشان می‌دهد دولت سهم شهرداری‌ از مالیات بر ارزش افزوده را نمی‌دهدمحسن هاشمی، رئیس شورای شهر تهران نیز در گفت‌وگو با ایرناپلاس در مورد این لایحه می‌گوید برای بررسی جوانب موضوع ابتدا باید مشخص کنیم ما (شورای شهر) چه می‌خواهیم و آن‌ها (دولت) چه می‌خواهند. قانون ارزش افزوده فعلی می‌گوید 30 درصد از آنچه تحت عنوان مالیات بر ارزش افزوده وصول می‌شود، به شهرداری‌ها تعلق می‌گیرد. این پول وارد خزانه نمی‌شود و مستقیم به شهرداری‌ها تحویل داده می‌شود.وی ادامه می‌دهد: اما آنچه در لایحه اخیر به مجلس رفته و کمیسیون‌های مختلف روی آن بحث می‌کنند این است که کل مبلغی که تحت عنوان مالیات بر ارزش افزوده اخذ می‌شود، به‌عنوان درآمد دولت و اصل بودجه فرض شود و دولت مثل بقیه تخصیص‌ها، آن را به شهرداری‌ها اختصاص دهد.به گفته هاشمی، البته ممکن است این 30 درصد نیز تخصیص داده شود، ولی سابقه نشان داده در چنین مواقعی دولت در هنگام تخصیص، همه هزینه‌‌کردها را انجام می‌دهد و اگر پولی اضافه ماند، که معمولاً به خاطر کسری بودجه چیزی نمی‌ماند، به شهرداری‌ها اختصاص می‌یابد. از همین رو، شورا و مدیریت شهری نگران هستند این پول مثل گذشته و به‌راحتی، در اختیار شهرها قرار نگیرد.**وضعیت کنونی بودجه شهرداری‌ها بسیار بد استرئیس شورای شهر تهران خاطرنشان کرد: از سوی دیگر، وضعیت کنونی بودجه شهرداری‌ها بسیار بد است. زیرا درآمدها عمدتاً ناپایدار و وابسته به فروش شهر است و قرار است ما جلوی این درآمدها را بگیریم و حساس هستیم که اقدامات غیرقانونی برای درآمدهای شهر انجام نشود.وی ادامه داد: اگر این لایحه تصویب شود، ممکن است بخشی از درآمدهای پایدار شهری که از محل ارزش افزوده است ناخودآگاه از بین برود و شهرداران این توان را نداشته باشند که این مبلغ را به موقع از دولت وصول کنند و شهرداری‌ها دچار مشکل شوند.هاشمی با بیان اینکه طبیعی است که همه شوراها و شهرداران با این لایحه مخالف باشند و تلاش کنند در کمیسیون‌ها این موضوع تغییر کند گفت: از همین رو، من و آقای الویری فردا چهارشنبه به مجلس و کمیسیون اقتصادی خواهیم رفت تا روی این موضوع بحث کنیم و نگذاریم این اتفاق بیفتد.گزارش از حسین جمشیدیان**اداره کل اخبار چندرسانه‌ای**ایرناپلاس**            "}