{"onTitr":" رئیس سازمان مدیریت بحران کشور:    ","titr":" خسارات سیلاب تالش به وزارت کشور گزارش می شود","describe":" آستارا - ایرنا - رئیس سازمان مدیریت بحران کشور گفت: گزارش جامعی از میزان خسارت های وارده به زیرساخت های تالش در سیلاب اخیر، برآورد و به وزارت کشور اعلام می شود.", "text":"به گزارش خبرنگار ایرنا اسماعیل نجار عصر چهارشنبه در بازدید از مناطق سیلزده تالش با تشکر از تلاش های جهادی مسئولان استان و شهرستان در مدیریت شرایط بحرانی، افزود: توجه به زمان پیش بینی ها و پیشگیری به موقع برای جلوگیری از خسارات بیشتر، اساس کار مدیریت بحران است.وی اظهار  داشت: خوشبختانه پیش بینی ها در تالش قبل از وقوع سیل صورت گرفته، اما شدت بارش های بی سابقه در استان که در برخی نقاط به ۳۱۷میلیمتر در شبانه روز رسیده، فراتر از حد انتظار بوده است.وی ادامه داد: حضور به موقع و هماهنگی ستاد بحران شهرستان ها و استان گیلان در کنترل شرایط موثر بوده و خوشبختانه تلفات جانی به جا نگذاشته است.نجار بیان کرد: مهمترین نکته بعد از پیشگیری، امداد رسانی، نجات و رسیدگی به مردم است که طبق ارایه گزارشات، تخلیه بهنگام منازل و اطلاع رسانی دستگاه های اجرایی برای جلوگیری از خسارات جانی در تالش در این راستا صورت گرفته و شایسته تقدیر است.او گفت: تمام دستگاه های اجرایی در زمان بحران باید وظایف خود را با توجه به شرایط موجود، به درستی انجام داده و برای خدمت رسانی منتظر اعتبار نباشند.رئیس سازمان مدیریت بحران کشور افزود: در مرحله نهایی مدیریت بحران به ارزیابی کلی خسارات زیرساخت ها، ابنیه و پل ها اقدام می شود و برآورد کلی به همراه گزارش جامع، برای تامین اعتبار مورد نیاز به وزارت کشور و ستاد بحران کشور اعلام می شود.سیلاب جمعه گذشته و اوایل هفته جاری در تالش به زیرساخت ها و تاسیسات زیربنایی آن خسارت وارد کرد و فرمانداری این شهرستان میزان خسارت وارده را یکهزار و 260 میلیارد ریال برآورد کرده است. شهرستان تالش با 200 هزار نفر جمعیت در بخش های مرکزی، اسالم، حویق و کرگانرود در 110 کیلومتری غرب مرکز استان گیلان قرار دارد.7124 /6030            "}