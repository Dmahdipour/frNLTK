{"onTitr":"","titr":" بر اساس نظرسنجی جدید، روس ها ترامپ را رها کردند","describe":" تهران - ایرنا - درصد مردم روسیه که اعتقاد دارند دونالد ترامپ رئیس جمهوری آمریکا در ارتباط با امور جهانی کار درست را انجام خواهد داد در سال گذشته از 53 درصد به 19 درصد کاهش یافت.", "text":"به گزارش ایرنا از سایت اکسیوس، نظرسنجی 'رفتارهای سالانه' موسسه 'پیو' همچنین حاکی است شمار مردم روسیه که در ماههای پس از به قدرت رسیدن ترامپ دیدگاه مثبتی به آمریکا داشتند، 41 درصد بود اما این رقم اکنون به 26 درصد کاهش یافته است. 'آلیانا پولیاکوفا'از موسسه بروکینگز خاطرنشان کرد که نظرسنجی سال گذشته در زمانی انجام شد که در روسیه امیدهای واقعی به تنش زدایی وجود داشت. وی افزود: اما آنچه دنبال شده تهاجمی تر از چیزی بوده که مردم روسیه انتظارش را داشتند. این کارشناس روس می گوید که رسانه های دولتی روسیه بر همین اساس لحن خود را نسبت به ترامپ تغییر داده اند. اکنون کمتر از ترامپ در این رسانه ها نام برده می شود و کمتر هم بطور مثبت از او نام برده می شود.به گفته این کارشناس روس ، اکنون لحن رسانه نسبت به ترامپ اگر هم منفی نیست اما ترامپ به عنوان کسی که قادر به انجام کاری نیست و گرفتار در بروکراسی آمریکا شده است به تصویر در می آید. همچنین دولت و رسانه های روسیه تمایل دارند که اوضاع در واشنگتن را آشفته نشان دهند تا ولادیمیر پوتین و در مقابل به عنوان یک مدیر حرفه ای به نظر آید. این گزارش درحالی است که در 25 کشور مورد بررسی بطور میانگین 70 درصد مردم به ترامپ بی اعتماد هستند هر چند دیدگاه به آمریکا بطور شکننده ای مثبت است بطوری که 50 درصد دیدگاه مثبت و 43 درصد دیدگاه منفی دارند. در آلمان تنها 30 درصد و در فرانسه 38 درصد مردم دیدگاه مثبتی به آمریکا دارند که به نسبت به سالهای گذشته کاهش نشان می دهد. دیدگاه نسبت به آمریکا در کانادا و مکزیک نیز افول کرده است بطوری که در کانادا 39 درصد و در مکزیک 32 درصد دیدگاه مثبتی به آمریکا دارند و در مکزیک تنها 6 درصد مردم ترامپ را تایید می کنند.این تغییری بزرگ است زیرا اکثریت مردم این کشورها در دوره ریاست جمهوری بوش و اوباما دیدگاه مثبتی به آمریکا داشتند. این در حالی است که دیدگاه به آمریکا در کشورهای کره جنوبی و ژاپن بهبود یافته و به نزدیکی سطوح دوران اوباما رسیده است. اعتماد به ترامپ نیز در هر دو کشور بهبود یافته است. از سوی دیگر در همه 25 کشور مورد بررسی از جمله در کشورهای متحد نزدیک آمریکا مانند آلمان و فرانسه ، اعتماد به 'شی جین پینگ' رئیس جمهوری چین درباره اینکه کار درست را انجام خواهد داد نسبت به ترامپ افزایش یافته است. حتی چندین کشور اروپایی دیدگاه بهتری به چین نسبت به آمریکا دارند اما در عین حال زمانی که سوال شد بهتر است آمریکا یا چین قدرت رهبری کننده جهان باشد ، اکثریت مردم آمریکا را انتخاب کردند. اروپام**1078**1590            "}