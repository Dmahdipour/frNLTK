{"onTitr":"","titr":" نهاوندیان: اقدام های دولت، بازار ارز را به سمت آرامش سوق داد","describe":" تهران- ایرنا- معاون اقتصادی رئیس جمهوری گفت: تصمیم ها و اقدام های اطمینان بخش دولت سبب شد که بازار ارز به سمت آرامش حرکت کند و بنا بر شاخص های اقتصادی باید این روند کاهشی ادامه یابد.", "text":"به گزارش خبرنگار اقتصادی ایرنا، «محمد نهاوندیان» روز چهارشنبه در حاشیه جلسه هیات دولت در جمع خبرنگاران اظهار داشت: صاحب نظران اقتصادی بر این اعتقاد بودند که نرخ ارز آزاد قابلیت لازم را به عنوان نرخ مرجع در محاسبات اقتصادی ندارد و تا قیمت در بازار کالاها بر این اساس تعیین شود.وی ایجاد نرخ های غیرواقعی در بازار ارز را «ناشی از یک حالت التهاب و انتظارات تورمی» دانست و گفت: خوشبختانه در افکار عمومی یک واقع بینی حاصل شد و در نتیجه به سرعت افزایش غیرواقعی به یک مسیر کاهشی تبدیل شد.معاون اقتصادی رییس جمهوری تاکید کرد: شاخص های اقتصادی نشان می دهد که این روند کاهشی باید ادامه پیدا کند. وی اظهار داشت: نگرانی های مردم در حفظ اندوخته های خود و توان قدرت خرید، مسائلی را ایجاد کرد اما مردم متوجه شدند که اگر تصمیم های پرریسک در سرمایه گذاری بگیرند، نمی توانند از دلالانی که با سفته بازی، پول در می آورند و ریسک خواه هستند، تبعیت کنند.نهاوندیان تاکید کرد: مردم به دنبال اعتماد و اطمینان در مورد اندوخته های خود هستند و رفتار بیشتر مردم جامعه به طور معمول ریسک گریز است؛ البته لازمه ریسک گریزی این است که برای سرمایه گذاری با یک مشاور اقتصادی مشورت کنند یا به هشدارهای مسئولان توجه کنند.وی یادآور شد: در ماه های گذشته شاهد مال باختگان و سپرده گذاران موسسه های اعتباری بودیم و این عبرت خوبی است که مردم به جایی که اعتبار زیادی ندارد برای دریافت سود بیشتر ریسک بالا را بپذیرند.معاون اقتصادی رییس جمهوری گفت: خوشبختانه تصمیم هایی که شورای هماهنگی اقتصادی سران قوا درباره بازار ارز گرفته، می تواند اطمینان بخشی در جامعه ایجاد کند؛ برای نمونه اختیاراتی به بانک مرکزی داده شده است تا اوراق مشارکت ارزی - ریالی منتشر کند.وی به مصوبه این شورا برای ایجاد صندوق های سرمایه گذاری و اجرای طرح های نیمه تمام عمرانی نیز اشاره کرد و توضیح داد: عرضه واحدهای این صندوق ها خیلی ساده و قابل اجراست و نسبت به خرید سهام در بازار بورس نیز ریسک کمتری دارد.نهاوندیان گفت: در هفته های آتی شاهد خواهیم بود که گزینه های اطمینان بخشی برای حفظ قدرت خرید اندوخته های مردم ارایه شود.** از اختیارات بانک مرکزی کاسته نشده استمعاون اقتصادی رییس جمهوری درباره تلاش برخی شبکه های مجازی برای بالا نگه داشتن غیرواقعی نرخ ارز گفت: شاهدیم که مردم در کنار کارشناسان اقتصادی قرار گرفتند و در مقابل یک جریان مرموز نگران کننده ایستادگی کردند؛ بین مردم و شخصیت های مورد علاقه آنها از یک سو و برخی سایت های ناشناس و مجهول الحال که از سوی دیگر می خواستند موج دیگری ایجاد کنند، مصافی رخ داد و امکان اننتخاب و تصمیم گیری خوبی برای جامعه ایجاد شد. نهاوندیان اظهار داشت: در هفته های اخیر تصور می شد که یا از اختیارات بانک مرکزی به عنوان سیاست گذار پولی و ارزی کاسته شده و یا از اختیاراتش استفاده نمی کند و حالت انفعالی نسبت به بازار دارد اما با تصمیم های قاطعی که در شورای هماهنگی اقتصادی گرفته شد، تاکید شد که بانک مرکزی همان اختیاراتی که از گذشته داشته با حمایت سه قوه ادامه دهد و بازار ارز را مدیریت کند.وی ادامه داد: این موضوع به فعالان بازار پیام داد که نمی توانند با یک حجم های کمی موج در بازار ایجاد کنند و بانک مرکزی با تمام توان حضور دارد.** منابع ارزی کشور در شرایط خوبی استمعاون اقتصادی رییس جمهوری با تقسیم بندی نیاز ارزی واردات کالا در سه گروه اظهار داشت: در بخش کالاهای اساسی همه نیاز کالاهای اساسی از این منبع تامین می شود و وضعیت ارز منابع ارزی ما در شرایط خوبی است.نهاوندیان افزود: بخش دوم نیازهای واردات ماشین آلات، مواد اولیه، کالاهای واسطه ای برای تولید کشور است که از ارز مورد نیاز آن از بازار نیما تامین می شود؛ در این موضوع تردیدی ایجاد شده بود که آیا عرضه و تقاضا همزمان رخ می دهد یا خیر و یا اینکه به سبب مشکلات برای صادر کننده در بحث نقل و انتقالات نتوانند همان زمان تقاضا، عرضه صورت بگیرد.وی ادامه داد: با اختیاری که به بانک مرکزی داده شده، قرار است اگر متقاضی بخش خصوصی برای خرید ارز صادرکنندگان در نیما وجود نداشته باشد، بانک مرکزی فوراً ارز را بخرد؛ اگر هم متقاضی در بازار وجود داشت و عرضه کننده نبود، بانک مرکزی این کمبود را جبران کند.نهاوندیان بخش سوم تقاضاهای ارزی را کوچک دانست و گفت: این بخش از اطلاع رسانی های غیرواقعی اثرگذاری بالایی دریافت می کرد و از این رو وظیفه اطلاع رسانی سریع و فوری و دقیق در این زمینه به بانک مرکزی و ستاد تبلیغات اقتصادی داده شد و خوشبختانه این ستاد فعالیت خود را قوی آغاز کرده به نظر می رسد ما در مسیر حرکت توازن و تعادل و آرامش  هستیم.** از التهاب فاصله می گیریممعاون اقتصادی رییس جمهوری درباره کانال مالی ارتباط با اتحادیه اروپا اظهار داشت: اقدام هایی که شکل گرفته به تصمیم جدی اتحادیه اروپا درخصوص آغاز فعالیت نهاد مالی ویژه مرتبط است به طوری که انتقالات ارزی چه درمورد صادرات و واردات از این طریق صورت بگیرد.وی افزود: قرار است با این کار نوعی مصونیت نسبت به تهدید تحریم های آمریکا شکل بگیرد که به ایجاد اطمینان در بازار کمک خواهد کرد و ما را در مسیری قرار خواهد داد که از التهاب فاصله بگیریم و آرامش در مدیریت ارز و اقتصاد را دنبال کنیم.نهاوندیان گفت: «آنچه که در بازار ارز ایران اتفاق افتاد، نباید اتفاق می افتاد یعنی ریشه واقعی در اقتصاد ما نداشت؛ اندازه اش نباید وسیع می شد که در کل اقتصاد ما اثر کند اما در کوتاه مدت جامعه به این مهم رسید که نباید این بها را بپردازد و این حباب ترکید یا شروع به ترکیدن کرد.»وی افزود: هرچقدر ما شفافیت را در اقتصاد بیشتر کنیم و مردم دسترسی به واقعیت اقتصاد داشته باشند، به طور حتم با این گونه نوسان ها مواجه نخواهیم شد.** نگرانی بابت منابع ارزی نداریممعاون اقتصادی رییس جمهوری اظهار داشت: میزان درآمد ارزی کشور در نیمه نخست امسال نسبت به سال گذشته بیشتر شده است و بنابراین با وجود منابع ارزی مناسب نباید نگرانی در این خصوص داشته باشیم.نهاوندیان افزود: در هر حال عقل اقتضا می کند وقتی با تهدید دشمنی مواجه هستیم، اقدام های احتیاطی را افزایش بدهیم و بر همین اساس تصمیم های خوبی در دولت گرفته شد.به گفته وی، ذخایر ارزی کشور نسبت به گذشته از شرایط بهتری برخوردار است و از این رو باید نگرانی نسبت به نوسان های ارزی کاهش یابد.اقتصام**9186*2025            "}