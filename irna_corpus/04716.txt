{"onTitr":"","titr":" پایگاه های اورژانس در ایستگاه های راه آهن مستقر می شود","describe":" تهران- ایرنا- شرکت راه آهن و سازمان اورژانس کشور امروز(دوشنبه) تفاهم نامه ای امضا کردند که براساس آن، پایگاه های اورژانس برای ارائه خدمات، در برخی از ایستگاه های راه آهن مستقر می شوند.", "text":"به گزارش ایرنا، این تفاهم نامه توسط «پیر حسین کولیوند» رئیس سازمان اورژانس کشور و «سعید محمدزاده» معاون وزیر راه و شهرسازی ومدیرعامل راه آهن امضا شد.«تامین سلامت مسافران، ماموران قطارهای باری و ریلی و کارکنان راه آهن، امدادرسانی سریع و ارائه خدمات اورژانسی پیش بیمارستانی و جلوگیری از حوادث غیرمترقبه» از مهمترین اهداف این تفاهم نامه است.تجهیز برخی ایستگاه های راه آهن به تجهیزات مورد نیاز اورژانسی، ارتقا دانش و مهارت ماموران ایستگاه های راه آهن در شبکه ریلی، استفاده از گروه های واکنش سریع در زمان حمل مواد خطرناک از دیگر مفاد تفاهم نامه اورژانس و راه آهن است .همچنین قرار است راه آهن 15 واگن را برای اورژانس مسافری و 15 واگن نیز برای راه اندازی بیمارستان ریلی در اختیار اورژانس قرار دهد تا در مواقع ضروری از این واگن ها و تجهیزات در امدادرسانی شبکه ریلی استفاده شود.مدیرعامل راه آهن در مراسم امضای این تفاهم نامه، گفت: باید از همه ظرفیت های یکدیگر استفاده کنیم تا بتوانیم خدمات مناسبی را در این شبکه به مسافران ارائه دهیم.رئیس سازمان اورژانس کشور نیز در این مراسم گفت: به طور متوسط روزانه بین 44 تا 45 نفر بر اثر حوادث ترافیکی در کشور جان خود را از دست می دهند؛ گویی هر هفته شاهد سقوط یک هواپیمای مسافری هستیم.وی افزود: توسعه شبکه حمل ونقل ریلی کشور سبب کاهش تلفات ترافیکی می شود؛ ما در این تفاهم نامه به دنبال تضمین سلامت مردم در شبکه ریلی کشوریم.کولیوند ادامه داد: از مدت ها پیش به فکر اورژانس ریلی بودیم؛ هرچند اکنون اورژانس با 39 فروند هلی کوپتر می تواند سوانح سطح کشور را پوشش هوایی دهد.اقتصام** 1108**9132 ** 2023            "}