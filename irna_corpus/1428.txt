{"onTitr":" یک هفته با مطبوعات؛    ","titr":" دفاع مقدس؛ جلوه ای از فرهنگ ایثار و استقامت ایرانیان","describe":" تهران- ایرنا- سال های دفاع مقدس، صحنه حماسه سازی دلاورمردانی است که در مسیر پاسداری از آرمان های نظام به فتح قله های شجاعت و شهادت نایل آمدند و با ناکام نهادن دشمن در دستیابی به اهدافش، هویت افتخارآمیز ملت ایران را در تسلیم ناپذیری و استقامت به رخ جهانیان کشیدند.", "text":"به گزارش گروه اطلاع رسانی ایرنا؛ ایران با موقعیت ویژه سیاسی، جغرافیایی و اقتصادی همواره کانون توجه قدرت های بزرگ جهان بوده است و افزایش قدرت دفاعی در کنار دیپلماسی فعال، تنها راه بازدارندگی در برابر دشمنان به شمار می رود. رزمندگان اسلام در هشت سال دفاع مقدس با وجود برخی نارسایی های تسلیحاتی و اطلاعاتی در مقایسه با دشمن، با ایمان و اراده راسخ به مصاف دشمن رفتند و حماسه هایی جاودان آفریدند. در هفته گذشته روزنامه های مختلف به منظور نهادینه کردن فرهنگ ایثار و شهادت با انتشار گزارش ها و مطالبی در محورهای گوناگون به این مهم پرداختند.    **دینداری، ویژگی شاخص رزمندگان اسلام دینداری و دین باوری نزد رزمندگان اسلام به درجه ای از کمال رسیده بود که وجود و رسوخ هرگونه تردید و ناامیدی را با پیروزی های افتخارآمیز خویش از جامعه می زدودند و صحنه هایی زیبا از شجاعت را بر صفحه های تاریخ می نگاشتند. روزنامه «جوان» در گزارشی با عنوان «شهدای محرم در سینه‌زنی عاشورا برات شهادت می‌گرفتند» در گفت ‌وگوی با سیدرضا حسینی از رزمندگان به روایت عملیات محرم پرداخت و نوشت: واژه محرم در دفاع مقدس ناخودآگاه اذهان را به عملیات محرم سوق می‌دهد. عملیاتی که در ماه خون و قیام و با رمز یا زینب کبری (س) در منطقه عمومی موسیان روی ارتفاعات جبال حمرین آغاز شد. سیدرضا حسینی یکی از رزمندگان حاضر در این عملیات بود که خاطرات زیبایی از عملیات محرم و 2 همرزم شهیدش حسن غریب‌نژاد و نجفعلی اصحابی دارد. این روزنامه در گزارشی دیگر با عنوان «تمام پیرمرد‌های روستای ما رزمنده بودند» آورد: چندی پیش به مناسبت برگزاری یادواره شهدای دفاع مقدس در روستای خور از توابع شهرستان ساوجبلاغ به این روستا رفتیم. پای صحبت‌های 2 تن از جانبازانی نشستیم که برای برگزاری این یادواره در میان حضار به روایتگری می‌پرداختند. آن‌ها از روز‌هایی می‌گفتند که اکنون غبار فراموشی روی آن نشسته است. در ادامه به روایتی از جانباز عبدالعلی دهقان‌زاده 58 ساله آمده است: بسیاری از اهالی روستای خور چه به عنوان سرباز و چه به عنوان بسیجی سابقه حضور در جبهه را دارند. در دوران دفاع مقدس همه شور و شوق جبهه داشتند. ما یک تیم فوتبال داشتیم که برای حضور در جبهه 2 سال آن را تعطیل کردیم بچه‌ها از نظر اخلاقی نمونه بودند، اما شهادت اکثر اعضا باعث شد تیم منحل شود. از آن 12 نفر عضو تیم 3 نفر ماندیم. روزنامه «جوان» همچنین با انتشار عنوان «مادربزرگم با دست‌های خود پیکر 3 شهیدش را دفن کرد» نوشت: از خانواده صیقلی در شهر کومله از توابع شهرستان لنگرود گیلان سه برادر در هشت سال دفاع مقدس شهید شدند و 2 برادر هم جانباز هستند. محمد اولین شهید خانواده بود. بعد فریدون و بعد غلامرضا به شهادت رسیدند. خبر شهادت فریدون وقتی آمد که فرزند برادر شهیدش محمد صیقلی تازه به دنیا آمده بود. در ادامه به نقل از خواهرزاده این شهیدان آمده است: وقتی دایی محمد شهید شد، همسرش باردار بود. دایی فریدون ارتشی مبارز قبل از انقلاب بود و دایی غلامرضا که جوانی شجاع بود. این روزنامه در گزارشی با عنوان «عشق برادرم به امام باعث حسادت و خشم ضدانقلاب می‌شد» در گفت‌ وگوی با 2 خواهر شهید محمدصدیق امینی از اولین شهدای کردستان آورد: در میان اهالی کردستان خانواده‌هایی هستند که نسل به نسل در خط انقلاب حضور دارند و در این مسیر خون‌ها داده‌اند. اگر امروز می‌بینیم که گروه‌هایی مانند پژاک با افکار جدایی‌طلبانه شیطنت‌هایی انجام می‌دهند، باید حواس‌مان باشد که حساب مردم کردستان با ضدانقلاب جداست. خانواده امینی از جمله همین خانواده‌های انقلابی کردستان هستند که 2 برادر شهید داده‌اند. شهید بختیار امینی در سال 89 وقتی که 35 سال داشت، در قامت یک پاسدار به شهادت رسید. محمدصدیق امینی برادر بزرگ‌تر وی نیز جزو اولین شهدای کردستان است که تنها یک ماه بعد از پیروزی انقلاب اسلامی توسط ضدانقلاب ترور شد. روزنامه «کیهان» در گزارشی با عنوان «حماسه نادر مهدوی» نوشت: نادر مهدوی، یکی از ستاره‌های درخشان تاریخ معاصر ایران است که شباهت زیادی به مردان افسانه‌ای و اسطوره‌ها دارد. او به همراه بزرگمرد دیگری به نام سردار بیژن گرد، درس عبرتی ماندگار به ناوهای دریایی آمریکا دادند. نادر مهدوی، ابتدا گروهان دریاییِ ناوتیپ امـیرالمؤمنین(ع) را بنیانگذاری کرد در حالی که تنها 21 سال سن داشت. او چند سال بعد ناوگروه دریایی ذوالفقار را تشکیل داد. همین ناو گروه بود که ضربات سهمگینی به نیروی دریایی آمریکا وارد کرد. ماجرا از آنجا آغاز شد که با انجام عملیات غرورآفرین والفجر8 و کربلای3 و تقویت و تثبیت هرچه بیشتر قدرت نظامی ایران در نبردهای دریایی، عرصه بر رژیم بعث عراق تنگ شد. آمریکا که تا آن هنگام، در پشت صحنه جنگ قرار داشت و غالباً عراق را به عنوان پیشقراول به جنگ با ایران فرستاده بود، با مشاهده ضعف روزافزون قدرت نظامی عراق در دریا، به ناچار به صورت آشکارا و علنی و آن هم در قالب سازمان آتلانتیک شمالی(ناتو) و به بهانه واهیِ حفاظت از نفتکش‌های برخی از کشورهای عربی وارد خلیج‌‌فارس شد. این روزنامه در گزارشی با عنوان «قافلۀ شوق» آورد: ساعت 12 به مقصد رسیدیم. برخلاف صبح، اهل قافله این بار هم‌گام و هم‌دل بودند. هم‌دل که باشی، زمان در دست توست، چنانکه مکان را هم زیر پا داری. از ماشین پیاده شدم و همان‌جا در گنبد شهداء شلمچه خیره ماندم. به سال‌هایی فکر می‌کردم که برای از دست نرفتن آبروی این خاک، بهترین برادران‌مان را از دست داده بودیم. اما نه، به تعبیر شهید آوینی، آنها را به دست آورده بودیم. روزنامه «جمهوری اسلامی» در گزارشی با عنوان «عملیات نامنظم برون مرزی فتح 1» نوشت: «عملیات فتح» در 19 و 20 مهر 1365 در عمق 150 کیلومتری داخل خاک عراق در منطقه کرکوک در جبهه شمال غرب با هدف وارد کردن خسارت در عمق و ممانعت از تمرکز قوای عراق در جبهه‌ها انجام شد. از مدت ها قبل سپاه با ایجاد پایگاه‌هایی در شمال عراق، با گروه های ضد بعثی کردستان عراق همکاری می‌کرد. پیش از این عملیات‌های مشترکی انجام شده بود اما عملیات فتح 1 را می‌توان مهمترین همکاری 2 طرف دانست. در این عملیات نیروهای ایرانی و کرد با طی مسیر 150 کیلومتری در عمق خاک عراق، با بستن جاده‌های منتهی به شهر اقدام به عملیات کردند. روزنامه «رسالت» در گزارشی با عنوان «دوبار صحرای کربلا را درک کردم» آورد: علی فریدونی از جمله عکاسان جنگ تحمیلی است که به واقع اگر نبود نگاه هنری و تیز بینانه اش، بخش مهمی از وقایع دفاع مقدس برای همیشه در تاریخ این سرزمین گم می‌شد. او می گوید: «دوبار حادثه کربلا در دفاع مقدس برایم تداعی شد که یکی از آن دو مرتبه در عملیات رمضان اتفاق افتاد.» در مرحله سوم عملیات بعد از تجدید قوا، نیروهای اسلام به میدان مین برخورد کردند که دستور عبور از آن داده شد. عبور از میدان مین از 2 محور بود که یک سمت سپاه و بسیج بودند و سمت دیگر دست ارتش بود. 150 نفر از بچه‌های سپاه و بسیج بعد از شنیدن دستور عبور از میدان مین داوطلب ‌شدند تا غلت بزنند روی مین تا معبری باز شود و دیگران رد شوند. روزنامه «اطلاعات» در گزارشی با عنوان ««سوباشی» سپر آهنین پدافند هوایی در دفاع مقدس» به روایت سرهنگ ستاد قاسم اکبری مقدم نوشت: پدافند هوایی ستون فقرات تأمین امنیت آسمان در هر کشوری محسوب می شود. در سال‌های دفاع مقدس، پدافند هوایی به عنوان یکی از فرماندهی های عملیاتی و مهم، زیر مجموعه‌ای از نیروی هوایی ارتش جمهوری اسلامی و به عنوان بازوی اصلی سازمان رزم برای صیانت از آسمان ایران اسلامی شناخته می‌شد. ** مدافعان حرم و حماسه های جاودانحماسه هایی را که مدافعان حرم با ایثار جان خویش خلق کردند این حقیقت را به اثبات رساند که در دفاع از حق، مرزهای جغرافیایی معنا و مفهوم خاصی ندارند و این ولاورمردان با سلاح باور و یقین به کارزار اندیشه های افراطی و تکفیری شتافتند.روزنامه «جوان» در گزارشی با عنوان «شهادت تکیه‌کلام همیشگی او بود» در گفت‌ وگو با پدر و خواهر شهید مدافع حرم پرویز بامری‌پور نوشت: شهید پرویز بامری‌پور جوان دهه هفتادی از روستای محروم حسن‌آباد زهکلوت جازموریان، اولین شهید جنوب استان کرمان است. پسری 22 ساله که شهادت تکیه‌کلام همیشگی‌اش بود. برادرم می‌گفت: من راهم را انتخاب کردم و شما چه راضی باشید چه نباشید من این راه را می‌روم ولی دوست دارم از من راضی باشید. پدرم وقتی متوجه شد او می‌خواهد به سوریه برود مخالفتی نکرد. لحظه آخر که با پدر خداحافظی کرد، او را بغل کرد و خواست حلالش کند. این روزنامه در گزارشی دیگر با عنوان «دلنوشته‌هایی که تاریخ می‌سازند» آورد: چند وقت پیش که صفحات مربوط به شهدای مدافع حرم در شبکه‌های اجتماعی را مرور می‌کردم، به متن جالبی برخوردم. مادر یکی از شهدای مدافع حرم چنان درددل زیبایی با فرزندش کرده بود که چیزی از یک متن ادبی تمام‌عیار کم نداشت. آنچه دلنوشته این مادر شهید را زیبا کرد، دردی است که در قلب مادرانه‌اش سنگینی می‌کند. این جملات درد دل مادر شهید علی آقا عبدالهی است شهید مدافع حرمی که اواخر آذرماه 1394 داوطلبانه به سوریه اعزام و چند روز بعد نیز مفقود می‌شود. حالا سه سالی است که از سرنوشت علی‌آقا اطلاعاتی در دست نیست. روزنامه «کیهان» در گزارشی با عنوان «نرخ رفتن به سوریه چند است؟ قدر دل کندن از دو فرزند است» نوشت: خرداد 1396 بود که عکسی از یک شهید مدافع حرم، توجهم را به خود جلب کرد؛ عکسی که در آن 2 دختر خردسال شهید پاهایش را گرفته‌&#173;اند که نرود؛ عکسی بسیار شورانگیز و پر رمز و راز. این عکس متعلق به کربلایی سید مصطفی صادقی است که یک بیت شعر هم با دست‌خطش باقی مانده: نرخ رفتن به سوریه چند است؟/ قدر دل کندن از دو فرزند است. کربلایی سید مصطفی صادقی در تهران متولد شد. در ایام عید سال 1395 قرار بود به صورت خانوادگی به مشهد مقدس برود و تمامی کارهای مقدماتی هم انجام شده بود اما شهید طی تماسی اطلاع می‌دهد که من به سوریه اعزام خواهم شد. روزنامه «جمهوری اسلامی» در گزارشی با عنوان «عقاب خونین بال حافظ خلیج فارس» آورد: شهید سرلشکر خلبان اسماعیل عسگری گراوند در 24 آبان 1332 در آبادان متولد شد او فرزند علی عسگری گراوند از بزرگان طایفه گراوند در منطقه باغملک جانکی است. سال 1351 وارد نیروی هوایی گردید و پس از پایان دوره پیشرفته پرواز در آمریکا به ایران بازگشت و به عنوان خلبان اف 4 انتخاب و به پایگاه ششم شکاری منتقل شد با شروع جنگ به مقابله با دشمن پرداخت. این شهید بزرگوار در بالغ بر 64 پرواز در طی سالهای منجر به شهادت خود در اوان جنگ تحمیلی بر خاک عراق، سه بار مورد اصابت پدافند هوایی عراق قرار گرفت. این روزنامه در گزارشی دیگر با عنوان «مجروحیت مانعی برای جبهه رفتن این فرمانده گردان غواص نبود» نوشت: «پروین خیراللهی» خواهر شهید «زاهدالدین خیراللهی» در توصیف سردار شهید زاهدالدین می‌گوید: «زاهدالدین» اردیبهشت‌ماه سال 61 به عنوان نیروی بسیجی به‌صورت داوطلبانه عازم جبهه شد. در عملیات‌های «رمضان»، «محرم»، «خیبر»، «بدر» و «والفجر 8» حضور داشت. در اوایل سال 63 به عضویت رسمی سپاه پاسداران درآمد و پس از گذراندن آموزش‌های رزمی و تاکتیکی، به لشکر 7 ولی‌عصر (عج) خوزستان اعزام شد. «زاهدالدین» در عملیات «رمضان» بر اثر اصابت ترکش از ناحیه کتف و در عملیات «بدر» از ناحیه سینه مجروح شد. ** آثار دفاع مقدس، تاریخ نگار ایثارها خاطرات و حتی دلنوشته‌های دوران دفاع مقدس می‌تواند روایتگر بخشی از تاریخ پر حماسه این کشور مقدس باشد. دورانی طلایی که مردانی راسخ و دلاور را در دامان خود پروراند. روزنامه «جوان» در گزارشی با عنوان «جمعیت آبادان در سال 65 تنها 6 نفر بود!» نوشت: «مراکز اقتصادی خوزستان در جنگ» نام کتابی به قلم بهادر قیم است که به تازگی توسط مرکز اسناد و تحقیقات دفاع مقدس منتشر شده است. مرکز اسناد به عنوان یکی از تخصصی‌ترین مراکز فعال در حوزه جنگ، کتاب‌هایی تخصصی منتشر می‌کند که مورد استفاده محققان دفاع مقدس قرار می‌گیرد. معرفی این کتاب را پیش رو دارید. کتاب مراکز اقتصادی خوزستان آمار‌هایی را ارائه می‌دهد که با خواندن آن‌ها درک ویرانی‌های جنگ بیشتر نمایان می‌شود. به عنوان نمونه ظرفیت تولیدی پالایشگاه آبادان 610 هزار بشکه بود که عملاً با شروع جنگ این میزان از تولیدات کاملاً متوقف می‌شود. این روزنامه در گزارشی دیگر با عنوان ««گمنام‌های شهید» قهرمانان ناشناخته جنگ هستند» آورد: شهدای بهزیستی مثل سایر شهدای دفاع مقدس پدر، مادر یا فامیلی نداشته‌اند که آن‌ها را به جامعه معرفی کنند رضا عاطفی با ساخت مستندی در این خصوص کمک زیادی جهت آشنایی مردم با شهدای بهزیستی کرده است. او در مستند «پدرم ایران، مادرم ایران» به بسیاری از سؤالات و برداشت‌های اشتباه از این بچه‌ها پاسخ می‌دهد. به گفته عاطفی هیچ تفاوتی میان بچه‌های بهزیستی و دیگر اعضای جامعه وجود ندارد و تنها تفاوت در نبود کسانی برای معرفی آنهاست. روزنامه «جوان» در گزارشی با انتشار عنوان «تازه‌دامادی که 23 روز بعد از ازدواجش شهید شد» نوشت: «وهب زمان» نام پرمسمایی برای کتاب زندگینامه شهیدی است که، چون وهب نصرانی در شرایط تازه‌دامادی به شهادت می‌رسد. جوانی 26 ساله که 23 روز بعد از برگزاری مراسم ازدواجش در سوریه آسمانی می‌شود. در کتاب وهب زمان که در گفت‌ و‌گو با خانواده و دوستان شهید جمع‌آوری شده، شمه‌ای از زندگی شهید هادی شجاع را پیش رو داریم، اما نقصان بزرگ این کتاب، عدم گفت‌ وگو با همسر شهید است که خود نویسنده نیز در مقدمه به آن اشاره کرده است. روزنامه «کیهان» در گزارشی با عنوان «سینمای دفاع مقدس مخاطب جهانی دارد اما منافع عده‌ای جای دیگری است!» به بررسی حضور بین‌المللی فیلم‌های انقلابی پرداخت و آورد: چرا جای فیلم‌های دفاع مقدسی ما در اکران بین‌المللی سینما خالی است؟ شاید پاسخ اولیه به این پرسش به ضعف حضور جهانی سینمای ایران به معنای واقعی کلمه بر‌گردد. به این معنی که نمایش آثار سینمای ما غالبا در محافل و جشنواره‌ها محدود شده است و تعداد فیلم‌هایی که وارد چرخه اکران در سایر کشورها شده‌اند بسیار اندک است. اما همین حضور جشنواره‌ای هم از فیلم‌های دفاع مقدسی دریغ شده است. این روزنامه در گزارشی دیگر با انعکاس عنوان «سفارت‌خانه‌های حامی صدام و هنر برای صلح» نوشت: هرساله و همزمان با ایام هفته دفاع مقدس در حوزه فرهنگ و هنر و برای گرامیداشت هشت سال مجاهدت و محافظت از مرزهای ایمانی و اعتقادی انقلاب شکوهمند اسلامی رویدادهای فرهنگی و هنری مختلفی برگزار می‌شود، اما نکته قابل‌تأمل زمانی‌ست که این رویدادها در چند دوره اخیر خود به سمت و سویی غیرازآنچه دلیل و علت برگزاریشان هست کشانده شده‌اند. روزنامه «جمهوری اسلامی» در گزارشی با عنوان «بچه‌های گروهان بلال» در گفت وگو با علی زیوری بازیگر نقش شهید وحید رزاقی آورد: سریال «بچه‌های گروهان بلال» که به مناسب هفته دفاع مقدس از شبکه یک سیما پخش شد، به موضوع 8 سال دفاع مقدس از زاویه‌ای دیگر پرداخته است و کمی از آن احوالاتی را که در برخی از سریال‌ها نشان داده نشده است را به نمایش گذاشت. پرداختن به تلاش‌های سنگرسازان بی‌سنگر که برای رزمندگان جان پناه و خاکریز احداث می‌کردند. این روزنامه با درج عنوان «2 جلد کتاب با موضوع دفاع مقدس در اهواز رونمایی شد» نوشت: آئین رونمایی از 2 جلد کتاب «جریان شناسی شعر جنگ» و «شرجی‌تر از جنگ» اثر داودرضا کاظمی در دانشکده ادبیات دانشگاه شهید چمران اهواز برگزار شد. این کتاب‌ها توسط انتشارات سوره مهر حوزه هنری به چاپ رسیده است. حجت‌الاسلام سید شهاب‌الدین طباطبایی رئیس حوزه هنری خوزستان در این مراسم، گفت: در این کتاب، مجموعه‌ای از شاعران با هر سن و نگاهی که به وطن و خاک خود تعلق خاطری داشته و شعری را در قالب حماسی و دفاع مقدس سروده حتی اگر امروز در وادی دیگری فعالیت می‌کند، اشعار آنها در این کتاب موجود است. خاستگاه این 2 اثر تاریخ ادبیات پایداری خوزستان است که در این کتاب به کنکاش کشیده شده و تنها به دوران انقلاب ختم نمی‌شود. روزنامه «رسالت» با درج عنوان ««فرمانده عتیق»؛ مادر شهیدی که ستون پنجم را می‌شناخت» آورد: آیین رونمایی از کتاب «فرمانده عتیق» و یادواره شهدای اطلاعات و عملیات با حضور سعید اوحدی، یاسر هاشمی و جمعی از فرماندهان، رزمندگان و مسئولان شهری در فرهنگسرای سرو برگزار شد. رئیس سازمان فرهنگی هنری شهرداری تهران دراین مراسم گفت: جنگ در شرایطی به ما تحمیل شد که نظام جمهوری اسلامی نوپا بود، اما ملت ایران با اراده قوی مقابل استکبار ایستادند. سعید اوحدی با اشاره به عملیات طریق القدس گفت: زمانی که امام راحل فرمودند حصر آبادان باید شکسته شود، از سراسر کشور برای اجرای امر امام (ره) به جبهه‌ها آمدند. شکست حصر آبادان نقطه عطفی برای کسب پیروزی‌های بعدی بود. پژوهشم**1699**2059**9131            "}