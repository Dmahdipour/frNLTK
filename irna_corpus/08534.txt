{"onTitr":"","titr":" آیت الله علم الهدی: دانشگاهها را نباید محدود کرد","describe":" مشهد- ایرنا- نماینده ولی فقیه در خراسان رضوی گفت: دانشگاه محل تضارب آرا و افکار است و با هیچ جریان فکری و سیاسی نمی توان آن را محدود کرد اگر دانشگاه محدود شود پویایی و رشد آن از بین می رود.", "text":"آیت الله سید احمد علم الهدی روز پنجشنبه در دیدار با جمعی از مسئولان نمایندگی ولی فقیه در دانشگاهها و روسای دانشگاههای خراسان رضوی افزود: طبق آمار فقط  15 درصد دانشجویان وابستگی به جریانهای حزبی دارند و بقیه آنها در خط میانه هستند که بیشتر آنها هم متدین و متعهد به دین می باشند.وی با اشاره به وجود برخی مشکلات در دانشگاهها اظهار داشت: برنامه ریزی ناقص در تاسیس دانشگاهها باعث شده فرهنگ مدرک گرایی در جامعه حاکم شود. وی گفت: هنگام انتخاب رشته هم مشاهده می شود که دانشجو بیش از 20 رشته را انتخاب می کند تا بتواند در آخرین انتخاب خود هم که شده به دانشگاه راه یابد و مدرک بگیرد.نماینده ولی فقیه در خراسان رضوی افزود: امروز موضوع بر سر علم و یادگیری نیست بلکه هدف مدرک گرفتن است و این فرهنگ باید اصلاح شود.وی اظهار داشت: اگر مسئولان دانشگاهها با نمایندگی های ولی فقیه در دانشگاهها همکاری خوبی داشته باشند و در دانشگاهها با فساد اخلاقی برخورد شود از نظر فرهنگی مشکلی در دانشگاهها نخواهیم داشت. 320 هزار دانشجو با پنج هزار هیات علمی در 205 مرکز دانشگاهی خراسان رضوی مشغول تحصیل هستند.7507 / 6053            "}