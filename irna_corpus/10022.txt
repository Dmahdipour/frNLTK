{"onTitr":" مشاور وزیر ارشاد:    ","titr":" پیاده روی اربعین نماد همه پرسی فرهنگی در کشور است","describe":" سمنان - ایرنا - مشاور وزیر و مدیر کل حوزه وزارتی فرهنگ و ارشاد اسلامی گفت: پیاده روی اربعین حسینی نماد همه پرسی فرهنگی و خنثی کننده توطئه دشمنان نظام است.", "text":"به گزارش ایرنا، محمد مهدی احمدی روز چهارشنبه در آیین رونمایی از سایت خبری موکب های استان سمنان و آغاز به کار رسمی موکب فرهنگی و رسانه ای فجر در دفتر امام جمعه سمنان افزود: یکی از راه های موثر و تاثیر گذار در شناساندن فرهنگ دینی مردم ایران به جهان، حضور حداکثری آحاد جامعه به خصوص نسل جوان در پیاده روی اربعین حسینی است.وی خاطر نشان کرد: دشمنان در بخش فرهنگی جامعه، جوانان کشور را هدف قرار داده اند که برپایی این آیین مذهبی می تواند توطئه های استکبار جهانی را خنثی کند.احمدی ادامه داد: مردم ایران هر سال در بزرگ ترین رویداد مذهبی جهان اسلام با شور و اشتیاق شرکت می کنند که وظیفه مسوولان ایجاد فضایی مناسب برای برگزاری هر چه باشکوه تر این آیین است.مشاور وزیر فرهنگ و ارشاد اسلامی اضافه کرد: ارائه خدمات به زائران در پیاده روی اربعین حسینی باید همراه با سازماندهی باشد تا از ایجاد بی نظمی در این حماسه مذهبی جهان اسلام جلوگیری شود.وی با بیان این که وزارت فرهنگ و ارشاد اسلامی در آیین پیاده روی اربعین امسال 10 موکب دارد گفت: اصحاب رسانه و فرهنگ با پوشش لحظه ای حضور باشکوه مردم مسلمان جهان در این آیین، چهره مثبت و سرشار از شور حسینی شیعیان را به جهانیان مخابره می کنند.مدیر کل حوزه وزارتی فرهنگ و ارشاد اسلامی اضافه کرد: در اربعین امسال خبرنگاران به صورت سازماندهی شده به مراسم پیاده روی اعزام می شوند تا افکار عمومی جهان، صحنه های زیبا و معنوی را مشاهده کند.به گزارش ایرنا در این آیین آیت الله سید محمد شاهچراغی نماینده ولی فقیه در استان ، حجت الاسلام و المسلمین علی اصغر فضیلت مدیرکل فرهنگ و ارشاد اسلامی سمنان و جمعی از اصحاب رسانه استان حضور داشتند.در این آیین سایت خبری موکب های استان سمنان و موکب فرهنگی و رسانه ای فجر به منظور ساماندهی و پوشش خبری پیاده روی اربعین حسینی رونمایی شد.7339/7408            "}