{"onTitr":"","titr":" مشکل سوخت در سیستان و بلوچستان و چاره اندیشی مسئولان","describe":" زاهدان – ایرنا – پس از طولانی شدن صف های بنزین و گازوئیل در شهرهای سیستان و بلوچستان، نوبت به طولانی شدن صف های گاز رسیده و این در حالی است که مسئولان از ذخیره 100درصدی منابع سوخت در این استان خبر می دهند.", "text":"به گزارش ایرنا این روزها تهیه انواع سوخت مورد نیاز از بنزین خودروهای سواری و گازوئیل کامیون های باری گرفته تا تهیه سیلندر گاز مایع برای مردم سیستان و بلوچستان دشوار و تا حدودی نگران کننده شده است. نگرانی هایی که مسئولان مدام قصد آرام کردن دارند و دلالان وسوسه مصرف بیشتر از ترس نداشتن را شایعه می کنند. در این میان معطلی و سرگردانی سهم مردم است.نوسانات نرخ ارز، کارت های سوخت مهاجر، افزایش قیمت سوخت در مرزهای کشور از جمله دلایلی بود که در تابستان امسال صف های طولانی بنزین در شهرهای سیستان و بلوچستان را تشکیل داد و این مشکل را به معضل اصلی مسئولان ارشد استانی از استاندار و دادستان گرفته تا فرمانداران و مدیران کل تبدیل کرد که کشف 6 مکان دپوی غیرقانونی سوخت با 60 هزار لیتر سوخت قاچاق و دستگیری چهار متهم از آخرین اخبار دادستان مرکز سیستان و بلوچستان در برخورد با این مشکل است. اما اکنون که مسئولان در حال برطرف کردن مشکل هستند عوامل دیگری سبب شده تا رسیدن سوخت و یا دیگر مایحتاج به استان تحت الشعاع قرار گیرد که راه بندان خودروهای حامل سوخت و دیگر کالاهای مورد نیاز نمونه آن است بر همین اساس یکشنبه گذشته فرمانداری زاهدان در مرکز سیستان و بلوچستان اقدام به برگزاری نشستی با اعضای ناوگان حمل و نقل این استان کرد که یکی از نتایج این نشست محافظت از خودروهای حامل بار برای سیستان و بلوچستان در استان های همجوار بود چرا که این خودروها درون سیستان و بلوچستان از امنیت کامل برخوردارند اما برای ورود به این استان با مشکلاتی مواجه می شوند که نیاز به محافظت دارند.ادامه این مشکلات در چند روز گذشته خود را در کمبود سیلندر گاز و طولانی شدن صف های آن و همچنین افزایش قیمت بی قاعده نشان داد. هر چند در سال های گذشته نیز با شروع سرما موضوع کمبود سیلندرهای گاز در زاهدان اتفاق می افتاد اما اکنون که فقط 10 روز از آغاز پاییز گذشته و از سرما خبری نیست، این مشکل زودتر از موعدش مردم را کلافه کرده است.** معطلی چند ساعته برای تعویض سیلندرگازیکی از ساکنان زاهدان که برای تعویض سیلندر گاز در میدان امام رضا (ع) منتظر خودرو حمل سیلندر بود در گفت و گو با خبرنگار ایرنا گفت: برای تعویض یک سیلندر 11 کیلویی گاز بیش از سه ساعت در صف ایستادم و در پایان گاز تمام شد.محمد صادقی ادامه داد: سیلندرهای 11 کیلویی گاز توسط خودروهای شرکت پرسی ایران گاز برای مردم 65 هزار ریال تعویض می شود اما هنگامی که تقاضا افزایش می یابد مردم مجبور به خرید گاز مایع با قیمت گزاف از بازار آزاد هستند.وی افزود: تا چندی قبل قیمت تعویض هر سیلندر 11 کیلویی گاز در دکه های سطح شهر 90 هزار ریال بود اما هم اینک در برخی مناطق به 200 هزار ریال رسیده و وقتی گاز کمیاب شود تا 400 هزار ریال نیز افزایش می یابد.وی بیان کرد: همچنین گاهی تفاوت وزن این سیلندرها برای مردم مشهود است و گمان می رود که برخی از این سیلندرها سبکتر هستند.یکی دیگر از ساکنان زاهدان نیز به خبرنگار ایرنا گفت: بارها برای تعویض سیلندر گاز مجبور به استفاده از تاکسی دربست شده ام و وقتی به مکان مورد نظر رسیدم از گاز خبری نبوده و یا پس از چند ساعت در صف ایستادن گاز تمام شده و مجبور شدم با سیلندر خالی به خانه بازگردم.محمد میری بیان کرد: هنگامی که  تقاضای مردم برای گاز افزایش یابد امور مشترکین نیز دیگر پاسخگو نیست.وی افزود: به دلیل اینکه نمی توانم برای تعویض هر سیلندر گاز میزان زیادی کرایه بها برای دربست خودرو پرداخت کنم مجبورم این سیلندرها را از دکه با قیمتی چند برابر قیمت مصوب آن خریداری کنم.** تهیه سیلندر گاز از بازار آزاد فقط در چند ثانیه!حامد ریگی یکی از دکه داران میدان امام رضا(ع) زاهدان به خبرنگار ایرنا گفت: بنزین و گاز پس از دخانیات بیشترین درآمد را برای دکه دار ها دارد.وی بیان کرد: وقتی کسی به دکه مراجعه می کند می تواند بدون هیچ دردسری در کمتر از چند ثانیه سیلندر خود را تعویض کند دیگری نیازی به ایستادن در صف های طولانی ندارد.وی خاطرنشان کرد: هنگامی که گاز کمیاب می شود ما نیز مجبوریم سیلندر را به صورت آزاد و چند برابر تهیه کنیم و برای فروش آن نیز مقداری قیمت را افزایش می دهیم.غلامرضا نوری یکی دیگر از ساکنان زاهدان در گفت و گو با خبرنگار ایرنا اظهار داشت: همه مردم زاهدان امیدوارند تا گاز هرچه زودتر به منازل آنان برسد و دیگر دغدغه تامین گاز نداشته باشند.وی بیان کرد: برای پخت و پز، گرمای منزل در زمستان و آبگرمکن منزل به طور متوسط در هر ماه پنج سیلندر 11 کیلویی مصرف می کنیم که هزینه های زیادی دارد، البته تمام هزینه ها نیز مربوط به سیلندر نیست و هزینه رگلاتور و شیلنگ هم به آن اضافه می شود.وی افزود: حمل سیلندرهای سنگین گاز مشکلات مفصلی چون دیسک کمر، زانو درد و مانند آن نیز برای مردم ایجاد می کند.** مشکل از مبدا تامین گاز بوده استمدیر بازرسی و نظارت سازمان صنعت ، معدن و تجارت سیستان و بلوچستان در گفت و گو با ایرنا اظهار داشت: مشکلات به وجود آمده در تهیه گاز مایع در روزهای اخیر مربوط به مبدا تامین گاز استان از پالایشگاه بندرعباس بود که اکنون این مشکل برطرف شده و در روزهای آینده دیگر شاهد این مشکل نخواهیم بود. محمد رفیع سلطانزاده افزود: در چند روز گذشته با بازرسی های انجام شده در سطح شهر زاهدان سه راننده متخلف توزیع کننده سیلندرهای گاز مایع به دلیل افزایش غیرقانونی قیمت شناسایی شده و به تعزیرات حکومتی معرفی شدند.وی با بیان اینکه قیمت مصوب هر سیلندر گاز مایع 6 هزار و 300 تومان است، ادامه داد: در صورتی که شهروندان فروش سیلندر گاز با قیمتی بالاتر از قیمت مصوب را مشاهده کنند می توانند برای ثبت شکایت با سامانه 124 تماس گرفته و شماره پلاک خودروی حمل سیلندر را اعلام کنند.مدیر بازرسی و نظارت سازمان صنعت ، معدن و تجارت سیستان و بلوچستان خاطر نشان کرد: بازرسی از سطح شهر و مقابله با فروش آزاد سیلندر گاز نیز از دیگر اقدامات در دست اجراست.** علت صف های طولانی افزایش مقطعی مصرف گاز استمدیرعامل شرکت پرسی ایران گاز زاهدان نیز درباره این مشکل به خبرنگار ایرنا گفت: با پایان یافتن تعطیلات تابستانی و بازگشت مردم از سفرها و همچنین بازگشایی مدارس هر سال در این مقطع زمانی تقاضا برای گاز در شهرهای استان سیر صعودی دارد.حسینعلی شه بخش ادامه داد: به همین دلیل مراجعه برای دریافت سیلندر گاز افزایش یافت و صف هایی در سطح شهر ایجاد شد که با تلاش همکاران ما صف ها در حال جمع آوری است و در 2 تا سه روز آینده به حالت عادی باز می گردد.وی تصریح کرد: با توجه به ذخیره مطمئنی که در استان وجود دارد و همچنین حمل گاز مایع از پالایشگاه های بندرعباس و اصفهان که از دو طریق ریلی و جاده ای به استان وارد می شود در روزهای آینده هیچ مشکلی از نظر تامین گاز مورد نیاز مردم نخواهیم داشت.شه بخش در پاسخ به این سوال که آیا مشکلات ایجاد شده در ناوگان حمل و نقل کشور تاثیری بر کاهش ورود گاز به سیستان و بلوچستان داشته است، اظهار داشت: مجموعه خودروهای حمل کننده گاز به استان توسط شرکت خریداری و به پیمانکاران ما واگذار شده اند و وظیفه خود را انجام می دهند.وی ادامه داد: از طرفی انتقال گاز مایع مورد نیاز شهر زاهدان از طریق ناوگان ریلی انجام می شود و حمل جاده ای فقط برای تامین گاز دیگر شهرهای استان است اما با این وجود تاکنون مشکلی در حمل و نقل گازکش ها نداشته ایم.مدیر شرکت پرسی ایران گاز زاهدان با بیان اینکه هیچ گونه کمبودی در منابع و ذخایر گاز استان وجود ندارد، تصریح کرد: مشکلات ایجاد شده در روزهای اخیر ناشی از تب و تاب تغییر فصل و افزایش مصرف است که تقریبا هر سال شاهد آن هستیم.** 1200 تن ذخیره گاز مایع در زاهدانمدیرعامل شرکت پرسی ایران گاز خاطر نشان کرد: بزرگترین ذخیره ریلی گاز کشور با ظرفیت 500 تن در زاهدان وجود دارد که علاوه بر آن مجموعا با ذخایر تاسیسات شرکت پرسی و ایران گاز هزار و 200 تا هزار و 300 تن حجم ذخیره گاز مایع در زاهدان است.وی به میزان مصرف در شهر زاهدان اشاره کرد و گفت: در فصل تابستان میزان مصرف روزانه گاز مایع در زاهدان 100 تن است که در فصل سرما به 120 تا 130 تن در روز افزایش می یابد اما در تامین آن مشکلی وجود ندارد.شه بخش همچنین به ذخیزه مطمئن گاز مایع در سراسر سیستان و بلوچستان اشاره کرد و گفت: سه نوع شیوه توزیع سبدی (استقرار خودروهای حامل سیلندر در نقاط مختلف شهر)، جارویی (حرکت خوردوهای حامل سیلندر در کوچه ها و خیابان ها) و اشتراکی (تحویل درب منازل) در زاهدان اعمال می شود و سیلندر با قیمت مصوب به دست مردم می رسد.وی ادامه داد: گاهی سودجویانی پیدا می شوند و از شرایط سواستفاده می کنند و برای سیلندر گاز بازار آزاد به راه می اندازند که کار آنان از نظر ما محکوم است.شه بخش ادامه داد: اگر مردم گاز مورد نیاز خود را به جای بازار آزاد از طریق اشتراک و یا دو روش دیگر تهیه کنند قطعا این مشکلات به وجود نمی آید.وی خاطر نشان کرد: 70 تا 80 درصد بازار گاز مایع سیستان و بلوچستان توسط شرکت پرسی ایران گاز تامین می شود.** مردم آرامش خود را حفظ کننداحمد رضا ریگی معاون عمرانی فرمانداری شهرستان زاهدان نیز در گفت وگو با خبرنگار ایرنا درباره مشکل عرضه گاز در زاهدان گفت: نشستی با مدیران شرکت های توزیع کننده گاز در زاهدان برگزار و مشکلات موجود بررسی شد.وی ادامه داد: در حال حاضر تمام خودروهای حمل گاز در حال توزیع گاز در مراکز عرضه هستند و هیچ گونه محدودیتی در این مراکز وجود ندارد. ریگی از توزیع 74 تن گاز مایع از طریق شرکت الیاس گاز در زاهدان خبر داد و گفت: در بحث تامین گاز هیچ نگرانی و مشکلی وجود ندارد و گاز به اندازه کافی موجود است. وی به ایجاد جو روانی و التهاب آور در میان مردم اشاره کرد و اظهار داشت: مردم آرامش خود را حفظ کرده و شتابزده عمل نکنند چرا که درخصوص عرضه گاز در استان هیچ گونه مشکل و محدودیتی وجود ندارد.9914*9908 **6081            "}