{"onTitr":"","titr":" 17800 نفر فرهنگی کردستانی عضو صندوق ذخیره هستند","describe":" سنندج - ایرنا - مدیر نمایندگی صندوق ذخیره فرهنگیان کردستان گفت: در حال حاضر 17 هزار و 800 نفر از فرهنگیان این استان در صندوق ذخیره عضو شده و از خدمات مختلف آن بهره مند هستند.", "text":"حسین علیمحمدی روز شنبه در گفت و گو با خبرنگار ایرنا اظهار داشت: هم اکنون 24 هزار فرهنگی در استان داریم که با توجه به این آمار، 75 درصد آنان عضو صندوق ذخیره فرهنگیان هستند.وی افزود: این موسسه از ابتدای تاسیس خود در سال 74 تنها 2 هزار و 735 عضو داشت که اکنون این آمار به 17 هزار و 800 نفر رسیده که شامل نیروهای قراردادی، پیمانی و رسمی است.مدیر نمایندگی صندوق ذخیره فرهنگیان کردستان تاکید کرد: سرمایه این صندوق توسط اعضا و به نسبت میزان حقوق آنان از 1.12 درصد تا پنج درصد تامین می شود.وی یادآور شد: علاوه بر این، به میزان واریزی اعضا، دولت نیز سرمایه به صندوق اختصاص می دهد.علیمحمدی افزود: براساس اساسنامه سرمایه موجود تا پایان بازنشستگی به اعضا تحویل نمی شود و اگر فردی در نیمه راه انصراف دهد تنها سود حاصله از سرمایه خود را دریافت می کند و سهم دولت را نمی گیرد.وی با اشاره به خدماتی که این صندوق به اعضا ارائه می دهد، اضافه کرد: صندوق ذخیره فرهنگیان با شرکت های مختلفی از جمله لیزینگ، خدمات مسافرتی زاگرس و شرکت نوین استحکام سازه تفاهم نامه دارد که خدماتی در حوزه فعالیت شان به اعضا ارائه می دهند.علیمحمدی اظهار داشت: به عنوان مثال اعضایی که خواهان مسافرت به داخل و یا خارج از کشور باشند می توانند از طریق شرکت خدماتی مسافرتی زاگرس اقدام و 40 درصد مبلغ را پرداخت و 60 درصد باقی مانده را طی چند ماه به صورت اقساطی پرداخت کنند.مدیر نمایندگی صندوق ذخیره فرهنگیان کردستان تاکید کرد: یکی از خدمات دیگری که قرار است در آینده این صندوق به اعضای خود ارائه دهد اختصاص کیپ کارت اعتباری است.وی با بیان اینکه کیپ کارت، یک کارت اعتباری است که در اختیار اعضا قرار گرفته و شارژ می شود، گفت: این طرح به صورت آزمایشی در خراسان رضوی اجرا شد و قرار است به سایر استان ها نیز تعمیم داده شود.علیمحمدی افزود: معلمانی که در سال تحصیلی جدید فعالیت خود را در شهرستان ها و مناطق تابعه آموزش و پرورش آغاز کرده اند، می توانند با درخواست و تکمیل فرم و طی مراحل لازم به عضویت صندوق ذخیره فرهنگیان درآیند و از مزایای آن بهره مند شوند. وی اضافه کرد: سایر معلمان و فرهنگیانی که به هر دلیل تاکنون عضو صندوق نبوده اند نیز می توانند با درخواست و تکمیل فرم، عضو صندوق شوند. صندوق ذخیره فرهنگیان از سال 1374 در کشور راه اندازی شده است.7348/9102            "}