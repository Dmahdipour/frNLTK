{"onTitr":" رئیس مرکز حافظ شناسی:    ","titr":" پژوهشکده‌ای درخور شأن حافظ احداث شود","describe":" شیراز-ایرنا -رئیس مرکز حافظ شناسی با انتقاد از نبود یک مرکز جامع برای پژوهش درباره آثار لسان الغیب و معرفی این شاعر بلندآوازه در شیراز گفت: چگونه می‌شود شخصیتی به والایی حافظ در این شهر وجود داشته باشد‌ اما پژوهشکده ای در خور شان او نداشته باشیم.", "text":"به گزارش ایرنا دکتر کاووس حسنلی شامگاه پنجشنبه در آیین گرامیداشت یادروز حافظ در شیراز افزود: چگونه می‌شود کرسی پژوهشی حافظ وجود داشته باشد، دوره پسادکتری در آن کرسی باشد و استادانی از کشور‌های دیگر باعنوان فرصت مطالعاتی مشغول تحقیق باشند لیکن پژوهشکده ای شایسته حافظ نداشته باشیم؟ این عضو هیات علمی و استاد دانشگاه شیراز اظهار داشت: امیدوارم صدای من به گوش مدیران برسد و بدانند که تنها به حافظ افتخار کردن کافی نیست بلکه اگر بخواهیم حافظ را پاس بداریم، باید این مهم متناسب با شان او باشد. ** نوید احیای آب رکن آباد شیراز همچنین در این آیین، استاد منصور پایمرد که به غزل خوانی پرداخت، از مسئولان درخواست کرد، موضوع احیای آب رکنی را در دستور کار قرار دهند. در پی این تقاضا، استاندار فارس از شهرداری شیراز، میراث فرهنگی و دیگر مسئولان شهری درخواست کرد، هرچه سریع‌تر این موضوع را پیگیری کنند. قنات رکن آباد، توسط رکن الدوله دیلمی در سال 338 هجری در 12کیلومتری شمال تنگ الله اکبر در چشمه چنار واقع در دامنه کوه بموی شیراز احداث شد و یکی از دارایی‌های تاریخی شیراز قدیم و مورد توجه حافظ بود. **رونمایی از 2 کتاب در ادامه این مراسم، آیین رونمایی از کتاب دانشنامه جامع حافظ تالیف استاد بهاءالدین خرمشاهی، حافظ پژوه نامدار ایرانی و نویسنده کتاب حافظ‌ نامه انجام شد. کتاب دانشنامه حافظ، یک اثر چهار جلدی مشتمل بر 2 هزار و 650 صفحه است که 150 نفر از پژوهشگران مقاله های این کتاب را تالیف کرده‌اند و بیش از یک هزار و 800 مقاله در این کتاب نوشته شده است و با توجه به اینکه قبل از این دانشنامه ای در باره حافظ نداشتیم، این کتاب بسیار با اهمیت است. دیگر کتابی که در این آیین از آن رونمایی شد، 'این کیمیای هستی' نام دارد که شامل متن نوشته ها و گفته‌های دکتر محمدرضا شفیعی کدکنی است و در قالب سه جلد به چاپ رسیده و با مجموعه یک جلدی پیشین از همین استاد و با همین نام متفاوت است. جلد اول کتاب نامبرده با عنوان جمال شناسی، جلد دوم یادداشت‌ها و نکته ها و جلد سوم مربوط به درس و گفتارهای استاد شفیعی کد کنی در دانشگاه تهران است که از سوی دانشجویان یادداشت برداری شده است. بارش باران پاییزی در آیین پاسداشت یاد روز حافظ، شکوه خاصی به آن بخشید هرچند باعث خلاصه‌ شدن آن شد. بیست و دومین مراسم یادروز حافظ همزمان با سیزدهمین گردهمایی بین المللی انجمن ترویج زبان و ادبیات فارسی از هجدهم مهرماه جاری در شیراز آغاز شد و تا بیستم همین ماه ادامه دارد. از جمله اهداف همزمانی این 2 رویداد، بازشناسی مطالعات حافظ شناسانه، تشویق پژوهشگران به تولیدات علمی و آشنایی پژوهشگران با پژوهش های جدید دیگران در گستره زبان و ادب فارسی، گفت و گو، تبادل نظر و انتقال تجربه میان استادان، ترغیب پژوهشگران جوان به ژرف اندیشی در پژوهش های فرهنگی، علمی و ادبی عنوان شده است. حدود 100 نفر از استادان و پژوهشگران ظرف 2 روز گذشته در شیراز سخنرانی کرده و یا تا پایان این مراسم (بیستم مهر) سخنرانی خواهند داشت که برخی از آنان عبارت اند از: نوش آفرین انصاری، مهدی زرقانی، توفیق سبحانی، تقی پورنامداریان، پروین سلاجقه، علی اشرف صادقی، نصرت الله ضرغام و محمد جعفر یاحقی. همچنین به همین مناسبت شماری از میهمانان خارجی از کشورهای بوسنی، ارمنستان، جمهوری آذربایجان، بنگلادش، ترکیه و هند در شیراز حضور یافته اند. بیستم مهرماه از سال 1375با عنوان یادروز حافظ نامگذاری شده است. خواجه شمس الدین محمد، ملقب به خواجه حافظ شیرازی و مشهور به لسان الغیب در سال 726 هجری قمری در شیراز تولد یافت. این شاعر نامی در دوران جوانی بر بسیاری از علوم مذهبی و ادبی روزگار خود تسلط یافت و به یکی از مشاهیر علم و ادب دیار خود تبدل شد. وی در این دوره افزون بر اندوخته عمیق علمی و ادبی، قرآن را نیز کامل از حفظ داشت و از این روی تخلص حافظ بر خود نهاد. حافظ که در مجامع بین المللی نیز شناخته شده است جز 2 سفر کوتاه به یزد و جزیره هرمز هرگز از شیراز خارج نشد. این غزلسرای شهیر در شعر وامدار شاعران پیش از خود، به ویژه شیخ اجل سعدی است. این شاعر بلند آوازه در سال 791 هجری قمری در شیراز چشم از جهان فرو بست. 7375 /6118  / 2027            "}