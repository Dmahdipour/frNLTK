{"onTitr":" مروری بر حواشی مجلس شورای اسلامی در ادوار مختلف    ","titr":" روزهای داغ مجلس؛از سیلی و کتک تا چک 5 میلیون تومانی","describe":" تهران- ایرنا- ماجرای اختلاف نظر و تنش بر سرموضوعات مختلف در دوره های مختلف مجلس شورای اسلامی از ابتدای انقلاب تاکنون پیشینه ای طولانی دارد و جنجال های سیاسی بسیاری را در رسانه ها و فضای مجازی به وجود آورده است.", "text":"به گزارش گروه اطلاع رسانی ایرنا، مجلس شورای اسلامی از آغاز تشکیل تا کنون، سال های پرفراز و نشیبی را گذارنده و رویدادهای گوناگونی در دوره های مختلف آن به وقوع پیوسته است به گونه ای که به غیر از موضوعات صورت گرفته در مسیر تدوین قوانین کشور در برخی موارد شاهد غلبه حاشیه بر متن در این نهاد بوده ایم.باید دانست مجلس شورای اسلامی دربرگیرنده احزاب و طیف ‌های فکری مختلف است و گاهی تضاد اندیشه و آراء نمایندگان، سبب پیدایش برخی وقایع حاشیه ای می شود که از آن میان می توان به نطق‌های ناتمام مهدی بازرگان در مجلس اول و علی مطهری در مجلس نهم اشاره کرد و در ادامه مجادله میان علی لاریجانی و محمود احمدی نژاد رییس جمهوری وقت در روز استیضاح «عبدالرضا شیخ الاسلام» وزیر وقت کار که به یکشنبه سیاه معروف است نیز از جمله حاشیه های بررنگ سال های اخیر این نهاد به شمار می رود. اما در این میان ماجرای حمله تروریستی وابستگان گروهک تروریستی داعش به ساختمان مجلس و تنش های بر سر لایحه اصلاح قانون مبارزه با قاچاق کالا و ارز از مهم ترین اتفاق های روی داده در مجلس دهم محسوب می شود. رخدادهایی که گرچه برای همیشه در تاریخ ثبت نمی شوند اما برای مدتی به سوژه رسانه ها و سر تیتر اخبار تبدیل می شوند.  گروه اطلاع رسانی ایرنا در متن زیر مهمترین تنش ها و جنجال های بهارستانی ها را بر سر مسایل مختلف از 1360 خورشیدی تا کنون بررسی کرده است. - نطق نیمه تمام مهندس بازرگان در مجلس اولبی‌شک مجلس اول شورای اسلامی از جنجالی‌ترین مجالس ادوار ایران بوده است که در آن تمام جریان‌های سیاسی با سلایق مختلف در آن حضور داشتند و همین تضارب آراء زمینه ساز، ایجاد تنش‌های سیاسی شده است. نخستین درگیری در خصوص نحوه انتخابات مجلس» در شهر قم اتفاق افتاد. در واقع درگیری حجت الاسلام عباس موسوی تبریزی با مهدی بازرگان سرآغاز تنش‌های سیاسی در نخستین دوره مجلس شورای اسلامی بود. بر هم زدن سخنرانی مهدی بازرگان با فریاد ناگهانی با شعار «مرگ بر بازرگان» از طرف برخی نمایندگان و حمله به او باعث شد که بازرگان نطق خود را نیمه رها کند.  همچنین فیلم مجادله لفظی میان حسن روحانی و صادق خلخالی در مجلس اول در هنگام «بررسی طرح عزل بنی صدر» از ریاست جمهوری یکی از مجادله هایی به شمار می رود که در اوایل انقلاب به وقوع پیوسته است. همچنین هاشم صباغیان وزیر کشور دولت موقت در 1362 خورشیدی در مجلس هنگام سخنرانی در «خصوص فیش های حقوقی» مورد اعتراض نیروهای چپ خط امامی قرار گرفت که علی اکبر معین فر دیگر نماینده مجلس برای اعتراض وضعیت به وجود آمده 2 دست خود را بر میز آیت الله هاشمی رفسنجانی کوبید که «چرا مجلس را آرام نمی‌کنید؟» و این اعتراض سبب شد تا عادل اسدی نماینده مردم اهواز به صورت معینی فر سیلی بزند. - مجلس پنجم و ماجرای درگیری با عبدالله نوری مجلس‌ های دوم، سوم و چهارم هر کدام روزهای آرام و بدون حاشیه ای را گذراندند تا نوبت به مجلس پنجم رسید. عبدالله نوری وزیر کشور دوران اصلاحات که برای پاسخگویی درباره «قتل های زنجیره ای» به سوال نماینده دزفول راهی مجلس شده بود در زمان سخنان خود از حمله گروه های فشار به تجمع های قانونی انتقاد کرد که سبب عصبانیت «محمدحسن جمشیدی» نماینده بهشهر شد و همزمان مورد حمله فیزیکی قرار گرفت اما «قدرت الله نظری نیا» نماینده کنگاور برای ممانعت از این کار به مقابل جمشیدی می رود و اینگونه سیلی به صورت او بر خورد می کند. - مجلس ششم؛ مجلس پرحاشیه اصلاحات مجلس ششم از جمله پرحاشیه ترین مجالس شورای اسلامی ایران به شمار می رود که در آن انواع درگیری و کشمکش به وقوع پیوست. مجلسی که با اکثریت اصلاح طلبان آغاز شد و «اصلاح قانون مطبوعات» نخستین درگیری را در میان مجلسی ها به وجود آورد. اعتراض «قدرت الله علیخانی» به نطق استعفای «فاطمه حقیقت جو» نیز از جمله تنش ها در این مجلس بود که علیخانی با عصبانیت شدید به طرف تربیون مجلس رفت تا با حقیقت جو برخورد کند که به وسیله جمعی از نمایندگان مجلس کنترل شد تا برخورد فیزیکی میان آنها رخ ندهد. - ماجرای سیلی های پی در پی در مجلس هشتم مجلس هفتم نیز روزهای آرامی را به پایان رساند اما در مجلس هشتم که به مجلس اصولگرایان مشهور شد با نطق بی پایان «قدرت الله علیخانی» نماینده روحانی در مجلس آغاز شد. مهدی کوچک زاده از جمله نمایندگان پرتنش مجلس در 2 دوره هشتم و نهم شناخته می شود که برخوردهای فراوانی نیز با علی مطهری داشته است. پرتاب کردن اشیاء از طرف کوچک زاده به طرف علی مطهری از جمله مواردی به شمار می رود که تا مدت ها سوژه رسانه ها شده بود. در آبان 1387 خورشیدی تعدادی از نمایندگان مجلس هشتم در نامه‌ای از محمود احمدی نژاد رییس جمهوری وقت می خواهند تا برای تجهیز مساجد حوزه‌های انتخابیه خود به آن ها کمک مالی کند که  احمدی نژاد با این موضوع مخالفت می کند اما مدیرکل وقت «دفتر دولت در مجلس» از این فرصت استفاده کرده و دست به ابتکار جالبی می زند. در آن زمان بحث «استیضاح علی کردان» به دلیل مدرک دکترای جعلی در مجلس داغ بود و حامیان دولت سعی داشتند تا به هر شکل ممکن نمایندگان امضاکننده طرح استیضاح علی کردان را مجاب کنند تا امضای خود را پس بگیرند. در همین راستا، رسید دریافت چک های 5 میلیون تومانی کمک هزینه مساجد را در «رو» و رسید دیگری مربوط به پس گرفتن امضای استیضاح کردان را در «زیر» قرار می دهد و از برخی نمایندگانی که استیضاح کردان را امضا کرده‌ بودند می‌خواهد تا آن برگه ها را به عنوان رسید دریافت چک امضا کنند. نمایندگان هم که از موضوع اطلاعی نداشتند  برای دریافت چک هر 2 رسید را امضا می کنند اما حیدرپور نماینده شهررضا بعد از امضاء متوجه می‌شود که چرا 2 رسید از او گرفته ‌اند و بعد از پیگیری ماجرا، قضیه روشن می‌شود. در این میان حمید رسایی و علی‌اصغر زارعی وقتی متوجه قضیه می‌شوند اول با دفتر احمدی نژاد تماس می گیرند و در این باره پرس و جو می کنند و وقتی دفتر احمدی نژاد از موضوع چک های 5 میلیون تومانی اظهار بی اطلاعی می کند، سردار زارعی هم یک سیلی آب دار بر گونه ‌های فرد متخلف می‌نوازد. درگیری بر سر بررسی «لایحه اصلاح ماده 19 قانون نوسازی و عمران شهری» میان دو نماینده اصلاح طلب و اصولگرای استان قزوین از دیگر ماجراهای پرتنش مجلس هشتم شناخته می شود. دیگر ماجرا دراین میان درگیری و نواختن سیلی به رییس سازمان هدفمندی یارانه از سوی حسینی نماینده مجلس بود که بهروز مرادی با حضور در مجلس و توضیح در خصوص طرح 2فوریتی استفساریه ماده 12 قانون هدفمندی یارانه از اعتراض نمایندگان برخوردار می شود که برخی از آنها به تمسخر به او می گویند:« این آمار کوچه بازاری چیست که ارائه می‌دهید؟» در این هنگام سیدحسین حسینی نماینده فریمان به سختی عصبی می شود وسیلی محکمی بر گونه مرادی می نوازد. رییس سازمان هدفمندی یارانه ها نیز با دادن نسبت های ناروا به مجلس و مجلسیان جلسه را ترک می کند. - مجلس نهم سراسر تنش نطق ناتمام علی مطهری از دیگر تنش‌های مشهور پارلمان نهم به شمار می رود. البته این مجلس شاهد درگیری های فیزیکی دیگری نیز بوده است. «درخواست رفع حصر برای میرحسین موسوی و مهدی کروبی» از جمله موضوعات مهمی بود که هیچگاه به مذاق اصولگرایان مجلس نهم خوش نیامد و سبب شد علی مطهری به علت مطرح کردن این موضوع از طرف برخی همکاران مورد ضرب و شتم قرار بگیرد و دست چپ وی نیز آسیب ببیند.  همچنین محمدقسیم عثمانی نماینده مردم بوکان در مخالفت با «رد کلیات بودجه» هنگام نطق خود اشاره به برگزاری همایش صدهزار نفری آزادی که کرد و گفت: «این موضوع با عدالت همخوانی دارد که صد میلیارد تومان خرج انتخابات کند؟» که در این هنگام مهدی کوچک زاده نماینده مردم تهران با صدای بلند گفت: «می‌خواهی نامزد ریاست ‌جمهوری شوی، الکی جوسازی نکن، از زمین لواسان و ورامین بگو.» عثمانی در پاسخ کوچک‌ زاده گفت:‌ «شما هر چه به نفع‌تان است از فرمایشات رهبری استفاده می‌کنید و می‌گویید گوش دهید اما هر جا خواستید می‌گویید این صحیح نیست اما هر جا دوست داشتید هر چه خواستید می‌گویید، که این کار شما صحیح نیست.» این اظهارات عثمانی باعث شد تا تعدادی از نمایندگان مجلس به جایگاه هیات رییسه مراجعه کنند و اعتراض خود را به علی لاریجانی اعلام نمایند. بعد از پایان سخنرانی عثمانی درگیری لفظی شدیدی که نزدیک بود منجر به درگیری فیزیکی شود میان روح الله حسینیان و حسینی نماینده زابل صورت گرفت که با دخالت نمایندگان پایان پذیرفت. بعد از این اتفاقات جو مجلس نسبتا متشنج شد که لاریجانی خطاب به نمایندگان گفت خواهش می کنم سر جای خود بنشینید تا به کارمان ادامه دهیم.روزی که محمد جواد ظریف چفیه بر دوش به مجلس قدم نهاد تا درباره «برجام» سخن بگوید کوچک زاده ظریف را خائن و عامل برهم زدن وحدت خواند که در اینجا با خنده های ظریف روبرو شد که در این هنگام ظریف گفت: «من وحدت را بر هم می زنم یا فردی که به من می گوید خائن.» اما کوچکزاده در ادامه با ذکر نقل قولی از رهبری می گوید که من از زبان گوینده این مطلب (رهبری )به شما می گویم خائن، که این اظهارات کوچکزاده واکنش شدید ظریف را به همراه دارد و می گوید: «رهبری خودشان زبان برای این نظام هستند و شما حق ندارید از زبان ایشان مطلبی بیان کنید.» این موضوع نیز از جنجال های مجلس نهم بود که در آن دوران سروصدای زیادی را برپا کرد. - مجلس دهم و ضرب و شتم مجلس دهم قرار بود از همان ابتدای آغاز به کار آرام و بی حاشیه باشد اما اینگونه نشد هر چند تاکنون در آن از سیلی خبری نبود ولی برخی نمایندگان تا پای ضرب و شتم نیز پیش رفتند.  درگیری شدید و ضرب و شتم برخی نمایندگان با ولی الله سیف رییس کل سابق بانک مرکزی بر سر «موسسات » از مهمترین تنش های مجلس دهم محسوب می شود. برپایه این گزارش، شماری از نمایندگان به شدت به ولی الله سیف اعتراض می کردند که حتی در مقطعی درگیری لفظی میان رییس کل بانک مرکزی و یکی از نمایندگان ایجاد شد که برخی از نمایندگان با وساطت مانع از درگیری‌های بیشتر شدند و ولی الله سیف را به بیرون پارلمان راهنمایی کردند.هنگام بررسی «موافقت یا رد سه فوریت طرح توقف قرارداد نفتی با توتال»، مصطفی کواکبیان در مخالفت با سه فوریت طرح توقف قرارداد نفتی با توتال در حال صحبت بود، اعلام کرد: «هنگامی که من امضاهای این طرح را دیدم فکر کردم فراکسیون روحانیت این طرح را داده است. امضای هشت الی نه روحانی پای این طرح بود. گویا روحانیون در زمینه نفتی هم تخصص پیدا کرده‌اند.» در این هنگام حجت الاسلام ذوالنور، موسوی لارگانی، سالک و احد آزادی خواه خواهان تذکر شدند. ذوالنور به سمت صندلی کواکبیان رفت و بر سر او فریاد زد که کواکبیان در جواب پشت میکروفون گفت: «اگر قرار بر توهین باشد من هم توهین کردن بلدم هستم.» با متشنج شدن صحن، برخی دیگر از روحانیون مجلس نیز به سمت صندلی کواکبیان رفتند. سرانجام پس از تذکر ذوالنور و اعتراض او به توهین کواکبیان به روحانیت، علی مطهری که ریاست جلسه را برعهده داشت گفت: «منظور آقای کواکبیان این بود که تمام امضاء کنندگان از اعضای کمیسیون انرژی نیستند.» کواکبیان گفت «من قصد توهین نداشتم و حتی گفتم آقای مازنی مخالف این طرح است تا این شائبه پیش نیاید که قشر روحانی مخالف این قرار داد است.» فحاشی به ظریف در جلسه «رای اعتماد» و فریادهای بی امان عبدالله سامری نماینده خرمشهر از دیگر جنجال های مجلس دهم به شمار می رود که به گفته برخی رسانه ها، الفاظ نامناسبی را در مورد وزیر امورخارجه به کار برد که برخی نمایندگان جلوی دهان او را گرفتند و به بیرون از صحن مجلس بردند.یکی از حاشیه های مجلس دهم میان کاظم دلخوش، نماینده صومعه سرا و علی لاریجانی رییس مجلس رخ داد. در این جلسه گزارش کمیسیون اقتصادی درباره «تخلفات منطقه آزاد ماکو» موضوعی بود که در دقایق اولیه مجلس در دستور کار قرار گرفت. در مسیر بررسی این گزارش بود که کاظم دلخوش با تکیه بر اخطاری زبان به گلایه از این گزارش گشود و زمانی که لاریجانی این اخطار را درست تشخیص نداد، اسباب تنش لفظی میان این 2 نفر فراهم شد.«رد کلیات لایحه بودجه 97 »در مجلس  برای نخستین بار در تاریخ انقلاب به وقوع پیوست. تلاش دولت برای افزایش قیمت بنزین و قطع یارانه حدود 30 میلیون نفر از جمعیت کشور، عامل اصلی رد کلیات لایحه بودجه بود.طرح 2 فوریتی «اعاده اموال نامشروع مسئولان» نیز با موج خبری شدیدی همراه شد. حدود 200 تن از نمایندگان این طرح را امضاء کرده بودند که در نهایت قرار شد که بررسی این موضوع به سال آینده سپرده شود. در هفته های گذشته مجلس دهم ««اصلاح قانون مبارزه با قاچاق کالا و ارز» در دستور کار خود قرار داد که از دستور خارج شدن این لایحه  به ایجاد تنش در صحن مجلس منجرشد. علی لاریجانی رییس مجلس شورای اسلامی از انتقاد شورای نگهبان به روند ارایه این لایحه خبر داد و گفت: «طبق قانون باید ابتدا قوه قضائیه این لایحه را به دولت ارائه می داد اما دولت بدون اینکه نظر قوه قضائیه را بگیرد، این لایحه را به مجلس ارائه داد. شورای نگهبان ایراد قانون اساسی خواهد گرفت.» وی سپس ارجاع این لایحه به کمیسیون اقتصادی را به رأی گذاشت که نمایندگان با ارجاع این لایحه به کمیسیون مخالفت کردند.بررسی لایحه الحاق ایران به کنوانسیون مقابله با تامین مالی تروریسم( CFT ) و تصویب آن موضوعی بود که روز گذشته در مجلس شورای اسلامی تصویب شد. البته این موضوع نیز با مخالفت هایی همراه بود که در آن نمایندگان مخالف تصویب این لایحه پلاکاردهایی در دست داشتند که روی آن نوشته شده: «به کنوانسیون استثماری رای نمی‌دهیم» اما برغم تلاش نمایندگان مخالف برای ایجاد آبستراکسیون، CFT به تصویب رسید. آنچه امروز در مجلس اتفاق افتاد نمایش مقتدرانه وحدت، دموکراسی و پویایی سیاسی در کشور بود که همه طرف های مخالف و موافق نظرات کارشناسی خود را با آزادی کامل بیان کردند و در نهایت به آنچه که به صلاح منافع ملی و نظام مقدس جمهوری اسلامی بود رأی دادند.- سخن آخر مجلس جای تصمیم گیری است که می‌تواند راهکار ارایه دهد، قانون تصویب کند و تصمیم بگیرد که این تصمیمات هم می‌تواند مشکل ایجاد کند و هم مشکلات را برطرف کند. بنابراین لازم به نظر می رسد تا نمایندگان به دور از هر گونه تنشی به جایگاه خود به درک درستی برسند زیرا این رفتار‌ها با جایگاه مجلس سازگاری ندارد و نمایندگانی که به این روش‌ها متوسل می‌شوند نه شناختی از جایگاه قانون اساسی و نه جایگاه نمایندگی دارند. پژوهش**9117**2002**9131            "}