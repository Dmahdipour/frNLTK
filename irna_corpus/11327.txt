{"onTitr":"","titr":" تغییر رویکرد واشنگتن با خروج سامانه های دفاعی از خاورمیانه","describe":" تهران- ایرنا- «جیمز متیس» وزیر دفاع آمریکا از تصمیم واشنگتن برای خارج کردن چهار سامانه ضد موشکی پاتریوت از منطقه خاورمیانه خبر داده؛ اقدامی که گویای تغییر رویکرد آمریکا در فشار بر برخی متحدان عربش و تمرکز بر تهدیدهای احتمالی از سوی روسیه و چین است.", "text":"به گزارش روز سه شنبه ایرنا، وزارت دفاع آمریکا (پنتاگون) به تازگی اعلام کرد که برخی از سامانه های موشکی آمریکا را در ماه اکتبر (مهر) از خاورمیانه خارج می کند.روزنامه آمریکایی وال استریت ژورنال به نقل از مقامات نظامی آمریکایی با اشاره به این تصمیم نوشت: این اقدامی است که متحدان آمریکا در منطقه را با اقدامات دفاعی کمتری مواجه خواهد کرد.مقامات ارشد نظامی آمریکا گفته اند که متیس قصد دارد چهار سامانه موشکی را از کشورهای اردن،کویت و بحرین خارج کند. دو سامانه از کویت و از اردن و بحرین نیز هر یک، یک سامانه خارج می شود. سامانه های متحرک موشکی پاتریوت از قابلیت هدف قرار دادن موشک ها و هواپیماها برخوردار هستند. وال استریت ژورنال در گزارش خود عنوان کرده که خروج سامانه های دفاع موشکی از خاورمیانه که قبلا علنی نشده بود، یکی از نشانه های بسیار محسوس تمرکز دوباره پنتاگون بر تهدیدهای روسیه و چین و رویگردانی از درگیری های طولانی در خاورمیانه و افغانستان است. یکی از مقام های مذکور گفته است که آمریکا برنامه ای برای جایگزین کردن سامانه های خارج شده ندارد وآنها برای تعمیر و ارتقا به آمریکا بازگردانده می شوند. آنها همچنین گفتند با وجودی که برخی سامانه های پاتریوت در منطقه باقی خواند بود، اما خروج چهار سامانه به مثابه کاهش چشمگیر در قابلیت تامین سامانه های دفاع موشکی پاترویت در منطقه است.سامانه های پاتریوت برای دفاع موشکی طراحی شده اند اما می توان به شکل موثری از آنها برای حفاظت از پایگاه ها و تاسیسات آمریکا در کشورهای مذکور و نیز دفاع از متحدان واشنگتن استفاده کرد. بحرین، مقر بزرگترین پایگاه دریایی آمریکا و ناوگان پنجم پنتاگون است که عملیات در سراسر منطقه خلیج فارس و خاورمیانه را برعهده دارد. هزاران نیروی نظامی آمریکا  در کویت مستقر هستند و نیروهای ویژه و دیگر نیروهای این کشور در داخل خاک اردن حضور دارند. متحدان آمریکا در منطقه سالها به  چنین سامانه های دفاع موشکی وابسته بوده اند. این سامانه ها در مقابله با تهدیدها نقش واقعی و نمادین دارند. متیس ماه ها بعد از ورود به پنتاگون به ژنرال «جوزف وتِل» رئیس فرماندهی مرکزی ارتش آمریکا یا سنت کام اطلاع داد که اکنون وقتش رسیده که تعداد نیروها و قابلیت های در خاورمیانه و جنوب آسیا را کاهش دهیم تا امکان همسویی برای مقابله با رقبای جهانی از جمله روسیه و به ویژه چین حاصل آید.«دونالد ترامپ» رئیس جمهوری آمریکا در سخنرانی امسال خود در مجمع عمومی سازمان ملل متحد گفت که کشورهای صادرکننده نفت (اوپک) -که کویت عضوی از آن است- باید برای دفاع از خود، کمک مالی کند.هنوز تعداد دقیق سربازان آمریکا در خاورمیانه معلوم نیست اما بر اساس آمار جدید پنتاگون، این کشور تقریبا 54 هزار نیرو در بیش از دوازده کشور خاورمیانه از جمله اردن، عراق، کویت، عربستان، یمن، عمان، امارات و غیره دارد و پایگاه های نظامی خود را در هفت کشور این منطقه حفظ کرده است.بر اساس گزارش فصلی پنتاگون درباره حضور نظامی این کشور در سراسر جهان که در نوامبر 2017 منتشر شد، تعداد سربازان و غیرنظامیان آمریکا در خاورمیانه که برای پنتاگون کار می کنند 54 هزار و 180 نفر است. این تعداد در دو ماه فصل نخست سال 2017 میلادی 40 هزار و 517 نفر بود.قطر از قرار میزبان بزرگترین پایگاه آمریکا موسوم به پایگاه هوایی  «العدید» است که در 32 کیلومتری جنوب غرب دوحه واقع شده است و تقریبا 10 هزار نیروی آمریکا به این منطقه اعزام شده اند.تصمیم آمریکا برای خارج کردن سامانه های دفاع موشکی خود از خلیج فارس همزمان با افزایش اختلافات واشنگتن با روسیه و جنگ تعرفه ای با چین اتخاذ شده است. روابط واشنگتن و مسکو از سال 2004 به دنبال الحاق کریمه به اوکراین، نقش این کشور در سوریه و دخالت ادعایی در انتخابات ریاست جمهوری سال 2016 به وخامت گرایید. به تازگی روسیه اعلام کرد که سامانه موشک دفاع هوایی اس 300 را به سوریه انتقال خواهد داد. آمریکا و رژیم صهیونیستی درباره انتقال این سامانه ها هشدار داده اند. به غیر از تنش در روابط آمریکا و چین بر سر تعرفه ها، به دنبال تحرک ناوهای آمریکایی در دریای جنوبی، پکن به واشنگتن هشدار داد حضور ناوهایش، منطقه دریای جنوبی را بشدت نا امن کرده است.ترامپ به تازگی گفت که از اوپک، کشورهای خاورمیانه و قیمت های نفت راضی نیست و خاطرنشان کرد  که گروه تولید کننده نفت باعث افزایش قیمت ها شده اند درحالی که از پشتیبانی نظامی آمریکا برخوردار هستند. کویت تلاش کرده تصمیم پنتاگون برای خارج کردن سامانه های پاتریوت از این کشور را کم اهمیت نشان دهد و گفته است که سامانه های دفاع هوایی دوربرد این کشور برای دفاع از این کشور کافی خواهد بود.واشنگتن دائما از انتقال سامانه های تسلیحاتی پیشرفته خود به کشورهای متحدش به عنوان یک ابزار چانه زنی در خصوص کشورهایی استفاده می کند که علاقه مند به افزایش توان دفاعی خود هستند. برای مثال در سال 2013 ( 1392) وقتی ترکیه درباره تهدید جنگ کشور همسایه اش، سوریه شکایت کرد؛ آمریکا، آلمان وهلند سامانه های پاتریوت خود را به ترکیه اعزام کردند.با وخیم شدن روابط ترکیه با آمریکا و متحدان اروپایی اش، تامین کنندگان اولیه سلاح در این  کشور از جمله اسپانیا و ایتالیا دارایی نظامی خود را از این کشور بیرون کشیدند.اروپام**9158**1485            "}