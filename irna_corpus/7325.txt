{"onTitr":"","titr":" ورزشکار گیلانی نامزد برترین بازیکن فوتبال ساحلی جهان شد","describe":" رشت - ایرنا - محمد احمدزاده کاپیتان گیلانی تیم ملی فوتبال ساحلی ایران نامزد برترین بازیکن سال جهان شد.", "text":"دبیر هیات فوتبال استان گیلان روز شنبه در مصاحبه با خبرنگار ایرنا اظهار داشت: سازمان جهانی فوتبال ساحلی  اسامی پنجاه نفره نامزدهای دریافت عنوان برترین بازیکن جهان در سال 2018 را منتشر کرد که نام احمدزاده نیز در این فهرست است.   فرزاد سیری افزود: محمد احمدزاده بازیکن و کاپیتان گیلانی تیم ملی فوتبال ساحلی ایران برای سومین سال متوالی در فهرست برترین های جهان قرار می گیرد.وی ابراز امیدواری کرد که این بازیکن شایسته در سال جاری بتواند عنوان خوبی را نیز کسب کند.   وی ادامه داد: البته به جز کاپیتان گیلانی تیم ملی فوتبال ساحلی ، پیمان حسینی دروازبان و محمد مرادی دیگر بازیکن تیم ملی نیز از ایران در فهرست 50 نفره برترین های جهان قرار دارند و هر یک از این سه ورزشکار ایرانی شانس کسب عنوان بهترین بازیکن و دروازبان فوتبال ساحلی جهان را دارند.   وی بیان کرد: با توجه به در پیش بودن مسابقات جام بین قاره ای 2018 جهان که از پانزدهم تا نوزدهم آبان ماه سال جاری به میزبانی کشور امارات برگزار می شود ، مراسم ستارگان فوتبال ساحلی 2018 نیز در شب پایانی این رقابت ها برگزار خواهد شد.   دبیر هیات فوتبال گیلان اضافه کرد: به همین منظور فهرست اسامی بازیکنان جهت دریافت عنوان برترین بازیکن جهان در یکسال اخیر منتشر شده که پس از رای گیری از سوی سرمربیان و کاپیتان  تیم های ملی فوتبال ساحلی سراسر جهان ، اسامی سه نامزد نهایی برترین بازیکن و دروازه بان مشخص خواهد شد.   سیری خاطرنشان کرد: نفرات منتخب نهایی در مراسم گالا فوتبال ساحلی اعلام خواهد شد که برای انتخاب ستارگان فوتبال ساحلی 2018 مسابقات رسمی برگزار شده در قاره ها و در سطح جهان در سال گذشته ملاک قرار می گیرد.  7287 / 6030            "}