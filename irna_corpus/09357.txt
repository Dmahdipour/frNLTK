{"onTitr":"","titr":" تهیه طرح گردشگری هلیل رود در جیرفت آغاز شد","describe":" جیرفت - ایرنا - مدیرکل راه و شهرسازی جنوب استان کرمان گفت: تهیه طرح راهبردی گردشگری - فرهنگی حاشیه هلیل رود در جیرفت آغاز شد.", "text":"به گزارش ایرنا، محمد ساردویی روز چهارشنبه در جمع خبرنگاران افزود: پیرو دستور وزیر راه و شهرسازی در سفر به جنوب استان کرمان و تاکید بر ساماندهی و تهیه طرح راهبردی گردشگری، فرهنگی، ورزشی و اقامتی حاشیه رودخانه هلیل، این طرح توسط مهندسان مشاور در حال تهیه است.وی بیان کرد: هلیل رود یکی از اصلی ترین رودخانه های دائمی ایران مرکزی است که با احداث سدهای بالا دست در بیشتر مواقع سال فاقد هرگونه آب جاری دائمی است.وی ادامه داد: بخش عمده و اصلی شهر جیرفت در قسمت شرقی این رودخانه و 2 محله کلرود و کهوروئیه واقع شده است.ساردویی گفت: این منطقه تاریخی که در گذشته به عنوان جیرفت یا سبزواران مشهور بوده، در حال  حاضر به هفت شهرستان و 12 شهر تقسیم و جمعیت یک میلیون نفر را در خود جای داده که دارای حداقل فضاهای گردشگری و تفریحی در محدوده شهرها است. وی ادامه داد: با توجه به اینکه ییلاق های اطراف شهر جیرفت نزدیک ترین منطقه خوش آب و هوا به استان هرمزگان و سیستان بلوچستان است و در فصل های بهار و تابستان پذیرای گردشگران بی شماری از این استان ها خواهند بود.ساردویی افزود: حاشیه رودخانه هلیل با استفاده از حق آبه ای که در مصوبه طرح جامع شهر جیرفت در مصوبه شورای عالی شهرسازی و معماری نیز آمده می تواند فضایی متناسب با نیازهای تمدن جیرفت و شهرهای جنوبی استان کرمان برای پذیراشدن گردشگران ملی و منطقه ای در خود جای دهد.وی خاطرنشان کرد: بر اساس ایده اصلی برنامه راهبردی توسعه و ساماندهی حاشیه رودخانه هلیل رود، ایجاد فضاهای گردشگری که عمدتا متاثر از فرهنگ و تمدن جیرفت است، در این محدوده مکان گزینی شده اند.مدیرکل راه و شهرسازی جنوب کرمان تصریح کرد: این فضاها می توانند در صورت اجرا و یا داشتن مدیریت اجرایی، استفاده کنندگانی از سایر کشورها و سطوح ملی و منطقه ای را به سوی خود جذب کند.ساردویی عنوان کرد: با تصویب این طرح در ستاد وزارت راه و شهرسازی، شهرداری جیرفت باید طبق این طرح اقدامات عمرانی خود را هماهنگ و بر اساس اعتبارات داخلی یا جذب سرمایه گذاران اجرایی کند که در همین راستا نیز از هرگونه پیشنهاد و همفکری برای اجرای بهتر این طرح از سوی شهروندان استقبال می کنیم.3029/7450/7429            "}