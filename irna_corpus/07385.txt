{"onTitr":"","titr":" پالایش گاز ایلام 708 میلیون مترمکعب گاز تصفیه شده تولید کرد","describe":" ایلام - ایرنا - مدیرعامل شرکت پالایش گاز ایلام گفت: این شرکت با حفظ تولید پایدار تا پایان شهریورماه سال جاری 708 میلیون متر مکعب گاز تصفیه شده به خط سراسری گاز ارسال کرده است.", "text":"شهریار داری پور روز شنبه در گفت و گو با خبرنگار ایرنا اظهار داشت: علاوه بر گاز تصفیه شده در این مدت شرکت پالایش گاز ایلام بیش از 810 هزار بشکه میعانات گازی تولید کرده و با توجه به عدم راه اندازی فاز دوم پتروشیمی استان ایلام این فرآورده ها به دیگر نقاط کشور ارسال شده است.وی از تولید بیش از 22 هزار تن گاز مایع خام در این مجموعه طی مدت یاد شده خبر داد و افزود: با توجه به عدم دریافت توسط پتروشیمی ایلام بیشتر آن با هماهنگی های صورت گرفته به پالایشگاه چهارم مجتمع گازی پارس جنوبی ارسال شده است.مدیرعامل شرکت پالایش گاز ایلام با بیان اینکه در سال جاری بیش از 34 هزار تن گوگرد نیز در این شرکت تولید شده است، گفت: در کارخانه دانه بندی، گوگرد بصورت پاستیلی تولید و در بازارهای داخلی و خارجی به فروش می رسد که میزان فروش در 6 ماهه اول سال جاری بیش از 28 هزار تن بوده است.داری پور از افزایش چشمگیر گاز تصفیه شده این شرکت به خط سراسری خبر داد و افزود: شرکت پالایش گاز ایلام که از میدان گازی تنگ بیجار خوراک خود را دریافت می کند پس از پالایش پنج محصول متان ، اتان ، گاز مایع، میعانات گازی و گوگرد تولید می کند.وی یادآور شد: گاز متان برای مصارف شهری و صنعتی، گوگرد جهت مصارف صنعتی در حوزه اسیدسازی و کودهای شیمیایی و همچنین سه محصول دیگر از جمله میعانات گازی، گاز مایع و اتان نیز برای مصرف خوراک پتروشیمی‌ مورد استفاده قرار می گیرند.مدیرعامل شرکت پالایش گاز ایلام اضافه کرد: پالایشگاه گاز ایلام در راستای منویات مقام معظم رهبری برای حمایت از کالای داخلی، میزان بهره گیری و استفاده از تجهیزات و مواد شیمیایی تولید شده داخل را به میزان قابل توجهی افزایش داد تا گامی بلند در راستای خودکفایی هرچه بیشتر کشور بردارد.داری پور تاکید کرد: با توجه به اینکه ایلام و استان‌های همجوار از گاز طبیعی به این پالایشگاه بهره مند می شوند و با درنظر گرفتن کمبودها و محدویت های سال های گذشته، متخصصان با بومی‌سازی تجهیزات و بکارگیری توان داخلی میزان وابستگی به تجهیزات خارجی و وارداتی در این پالایشگاه را کاهش دادند.پالایشگاه گاز ایلام در 15 کیلومتری شرق شهر ایلام قرار دارد، ظرفیت تولید پالایشگاه گاز ایلام روزانه حدود هفت میلیون متر مکعب است. پالایشگاه گاز ایلام به منظور تامین گاز مصرفی این استان و استان های غربی کشور، تامین خوراک پتروشیمی ایلام، تقویت فشار گاز غرب کشور و شیرین سازی گاز میدان تنگ بیجار در ۲۵ کیلومتری شمال غرب بخش چوار احداث شده است. کار احداث این مجتمع بزرگ صنعتی از خرداد ۱۳۸۰ آغاز و در پاییز سال ۱۳۸۶ مراحل راه اندازی اولیه آن به پایان رسید. این پالایشگاه در دو مرحله تعریف شده که در مرحله نخست شش میلیون و ۸۰۰ هزار متر مکعب گاز ترش وارد پالایشگاه و پس از شیرین سازی پنج میلیون و ۸۰۰ هزار متر مکعب آن به خطوط انتقال گاز تزریق می شود. اتان با ظرفیت تولید روزانه ۳۷۰ هزارمتر مکعب، +C۳ با تولید روزانه بیش از یک هزار و ۳۰۰ متر مکعب، میعانات گازی با ظرفیت روزانه یک هزار و 200 مترمکعب و گوگرد با ظرفیت تولید ۳۴۰ تن در روز دیگر محصولات این پالایشگاه در شرایط کنونی هستند.7172/6119            "}