{"onTitr":"","titr":" سرمربی تیم ملی بسکتبال با ویلچر: هدفمان تاریخ‌سازی در جاکارتاست","describe":" جاکارتا- ایرنا- سرمربی تیم ملی بسکتبال با ویلچر کشورمان با اشاره به حضور ژاپن و کره جنوبی به عنوان دو رقیب سرسخت ایران در مسابقات پاراآسیایی جاکارتا اظهار داشت: قصد داریم در این دوره با عملکردی بهتر، عنوان بالاتری کسب کرده و تاریخ‌ساز شویم.", "text":"به گزارش خبرنگار اعزامی ایرنا به بازی های پاراآسیایی 2018جاکارتا، «محمدرضا دستیار» با اشاره به اردوهای آمادگی تیم ملی جهت حضور پر قدرت در رقابت های امسال اظهار داشت: ملی پوشان با پشت سرگذاشتن یازده مرحله اردوی آماده سازی و حضور در رقابت های قهرمانی جهان شرایط بسیار خوبی دارند، این رقابت ها تدارکاتی بود و تجربه خوبی در اختیار ورزشکاران قرار داد.او با یادآوری کسب عنوان سومی تیم ملی بسکتبال با ویلچر ایران در دوره گذشته این بازی ها گفت: قصد داریم در این دوره با ارائه عملکردی بهتر، عنوانی بهتر از دوره قبل کسب کرده و تاریخ‌ساز شویم.وی ادامه داد: تیم ملی از لحظه ورود به جاکارتا یک جلسه تمرین برگزار کرده است و تمرینات ملی پوشان در دو روز آینده هم پیگیری خواهد شد.سرمربی تیم ملی بسکتبال با ویلچر در مورد گروه بندی رقابت های بسکتبال با ویلچر گفت: تیم ملی کشورمان با تیم های چین، تایلند، عراق و اندونزی هم گروه است که در نخستین بازی خود با میزبان مصاف می کند، چین رقیب خوب و قدرتمندی در این رشته است اما اندونزی پیش از این در بسکتبال با ویلچر تیم نداشته و به دلیل میزبانی مسابقات، تیمی را تشکیل داده است. دستیار افزود: در بازی برابر چین با ترکیب اصلی وارد زمین می شویم تا ضمن آشنایی با زمین مسابقه برای بازی مقابل ژاپن و کره جنوبی آماده شویم؛ پس از صعود از مرحله مقدماتی، بازی سختی برابر کره جنوبی و ژاپن خواهیم داشت و امیدواریم ملی پوشان در این بازی ها هم موفق عمل کنند.وی از ژاپن و کره جنوبی به عنوان دو تیم بسیار قوی در این مسابقات یاد کرد و اظهار داشت: درست است که ژاپن در رقابت های جهانی جزء هشت تیم پایین قرار گرفت اما چنانچه در بازی با اسپانیا دو امتیاز کسب می کرد می توانست جزء هشت تیم بالای جدول باشد ضمن اینکه تیم بسیار جوان و آماده ای است، بنابراین نباید آنها را دست کم بگیریم.دستیار با ارائه توضیحاتی پیرامون وضعیت بسکتبال با ویلچر ایران افزود: از سال 2013 با دعوت از جوانان، ساختار تیم ملی را تغییر داده و جوان گرایی کردیم، ضمن اینکه در کنار تیم ملی، یک تیم دیگر نیز آماده شده است که پس از این رویداد، تعدادی از این افراد به تیم بزرگسالان خواهند پیوست.او ادامه داد: تعداد قابل توجهی از اعضای تیم ملی لژیونر هستند و تجربه حضور در لیگ های بسکتبال با ویلچر ترکیه را دارند و همین امر کمک می کند تا ملی پوشان در چنین رویدادهایی با قدرت بیشتری شرکت کنند.سومین دوره بازی های پاراآسیایی با حضور دو هزار و 880 ورزشکار از 41 کشور در 18 رشته ورزشی از 14 تا 21 مهرماه به میزبانی جاکارتا برگزار می شود.ورزشی ** 2052**3991** 1055            "}