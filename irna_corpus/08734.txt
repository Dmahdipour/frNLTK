{"onTitr":" سردار شریف:    ","titr":" آمریکایی ها با ریسمان پوسیده منافقان به چاه نروند","describe":" ارومیه- ایرنا- مسوول روابط عمومی سپاه پاسداران انقلاب اسلامی گفت: آمریکایی ها دقت کنند که با ریسمان پوسیده منافقان به چاه نروند زیرا در این صورت با پاسخ دندان شکن فرزندان انقلاب اسلامی و عملکرد قاطع رهروان امام راحل روبرو می شوند.", "text":"به گزارش ایرنا سردار سرتیپ دوم پاسدار رمضان شریف روز پنجشنبه در مرحله سوم رزمایش اقتدار عاشورایی که با حضور 40 هزار بسیجی آذربایجان غربی در ورزشگاه تختی ارومیه برگزار شد، افزود: دشمنان در تلاش هستند باز هم از مسیر منافقان به امنیت استان های مرزنشین کشور ضربه بزنند اما هر بار با پاسخ قاطع غیورمردان این سرزمین روبرو می شوند. وی با تاکید بر اینکه حمله موشکی سپاه به پایگاه های منافقان این دشمنان کوردل را فلج کرد، تصریح کرد: امروز قدرت نظامی ایران به درجه ای رسیده است که کوچکترین تعارض را با اقتدار پاسخ می دهد. مسوول روابط عمومی سپاه پاسداران انقلاب اسلامی افزود: آمریکایی ها که خود قدرتمندترین نیروی دریایی دنیا را دارند به اقتدار نظامی ایران اذعان می کنند و این قدرت بارها از جمله در مسئله تفنگداران انگلیسی به نمایش گذاشته شده است. وی خطاب به جهانیان افزود: رابطه عمیق و ناگسستنی ملت ایران با امام راحل و رهبر معظم انقلاب، پاشنه آشیل دشمن است و جشن 40 سالگی انقلاب اسلامی در تاریخ این مرز و بوم ثبت می شود. وی با اشاره به حمله تروریستی اهواز گفت: این کار منافقان یک بازی بچه گانه بود که توسط عوامل استکبار جهانی برنامه ریزی شد و با پاسخ قاطع و حمله موشکی رزمندگان مواجه گشت. وی همچنین خطاب به دشمنان نظام مقدس جمهوری اسلامی، گفت: نسل امروز ادامه دهنده راه شهدا هستند و اجازه نمی دهند که خون پاک آنان پایمال شود و پرچم اسلام و انقلاب را به صاحب بر حق آن، امام زمان (عج) تحویل می دهند. وی به ملت شریف ایران هم اطمینان که پاسداران جان خود را فدای امنیت و آسایش ملت می کنند تا بالندگی و اقتدار ایران به نسل های آینده منتقل شود. مسوول روابط عمومی سپاه پاسداران انقلاب اسلامی ادامه داد: پشت هر مقاومتی یک پیروزی عزتمندانه است و امروز مقاومت اقتصادی ملت ایران زمینه ای برای برهم زدن نقشه های استکبار جهانی است و بالندگی را به ارمغان می آورد. وی با اشاره به اینکه مسیر حرکت جمهوری اسلامی راه حق است، گفت: وجود رهبری مقتدر، فرهنگ غنی ایثار و شهادت و ملت رشید، توطئه های دشمنان را یکی پس از دیگری نقش بر آب می کند. به گزارش ایرنا سومین مرحله رزمایش سراسری &#39;اقتدار عاشورایی بسیج سپاهیان حضرت محمد رسول الله (ص) 2 &#39;، با تجمع 40 هزار نفر از بسیجیان استان در ورزشگاه تختی ارومیه برگزار شد و این رزمایش پس از حدود یکماه با اجرای آیین سان توسط آنان از مقابل مسوولان به پایان رسید. مایوس کردن دشمن از تغییر در نظام، تقویت روحیه دفاع کننده بسیج و تقویت انسجام ملی از اهداف دیگر این رزمایش بود؛ امسال چهلمین سالگرد پیروزی انقلاب شکوهمند اسلامی است و بالندگی نظام در بخش های مختلف احساس می شود. 9918/3072            "}