{"onTitr":" مدیر کل میراث‌ فرهنگی استان:    ","titr":" ورود گردشگران خارجی به سمنان 15 درصد افزایش یافت","describe":" سمنان- ایرنا- مدیر کل میراث ‌فرهنگی، صنایع ‌دستی و گردشگری استان سمنان گفت: ورود گردشگران خارجی به استان در نیمسال نخست 97 در مقایسه با سال گذشته در مدت مشابه 15 درصد افزایش یافت.", "text":"به گزارش ایرنا،محمد جهانشاهی روز چهارشنبه در کارگروه گردشگری استان سمنان در سالن اجتماعات استانداری سمنان، افزود: برآیند بررسی ها و رشد 15 درصدی حضور گردشگر در این استان حاکی از آن است اقدامات انجام شده به منظور جذب گردشگر مطلوب بوده و باید بیش از بیش برای جذب گردشگر تلاش شود. وی اظهار داشت: گردشگران خارجی نقش مهمی در رونق اقتصادی و اشتغالزایی در این استان دارند و آمارها نشاندهنده افزایش ورود و اقامت گردشگران خارجی در استان سمنان نسبت به سالهای گذشته است. وی قراری گیری استان سمنان در مسیر زایران امام هشتم(ع) و قرار داشتن حرم مطهر برادر امام رضا(ع) در سمنان را از ظرفیت های مذهبی این استان برشمرد و اضافه کرد: میزان گردشگر خارجی مذهبی در سال های اخیر افزایش یافته است ولی باید تلاش شود بر تعداد گردشگران مذهبی این استان افزوده شود. به گفته جهانشاهی، استان سمنان ظرفیت‌های مطلوبی در بخش گردشگری دارد که با بهره‌گیری از آنها می توان تحول در چرخه اقتصاد و بخش اشتغال این استان ایجاد کرد. وی، تبلیغات را راهکاری مهم و اجتناب ناپذیر برای معرفی این استان به گردشگران عنوان کرد و یادآور شد: اجرای طرح و برنامه‌های تبلیغاتی در اماکن عمومی مانند فرودگاه ها، مترو و نقاط پر بازدید به منظور جذب گردشگران داخلی و خارجی به استان سمنان در دستور کار قرار دارد. وی، معرفی و تبلیغات بخش گردشگری در فضای مجازی و دیجیتالی را از دیگر راهکارهای آگاه سازی مردم نسبت به وجود ظرفیت‌های گردشگری در این استان برشمرد. مدیر کل میراث‌فرهنگی، صنایع‌دستی و گردشگری استان سمنان گفت: سمنان از استان های موفق کشور در جذب گردشگر است و براساس آمار میزان اقامت مسافران در این استان در زمان حاضر به 1.5 تا 2 شب رسیده است. سرپرست معاونت هماهنگی امور عمرانی استانداری سمنان نیز در این نشست گفت: توسعه گردشگری زمینه ساز اشتغالزایی موجب و رونق اقتصادی این استان می شود.    قدرت الله ابک افزود: صنعت گردشگری نقش مهمی در ایجاد اشتغال پایدار دارد و اشتغالزایی آن در مقایسه با سایر بخش ها و صنایع سه برابر است. وی تصریح کرد: استان سمنان به لحاظ جاذبه های گردشگری دارای ظرفیت های زیادی است که بهره گیری از آن برای ایجاد اشتغال و رونق اقتصادی در دستور کار قرار دارد.به گزارش ایرنا، در این نشست هفت طرح گردشگری شامل طرح راهبردی ساماندهی محور شاهرود، بسطام، مجن، ابر، اکو کمپ گردشگری مهدیشهر، ایجاد مجتمع گردشگری در بنه کوه گرمسار، سفره خانه سنتی در شهر سمنان، احداث مجتمع گردشگری در شاهرود و ایجاد طرح حداث روستایی عشایری گردشگری ایل سنگسر در دربند مهدیشهر و ایجاد سفره خانه سنتی در شاهرود با حضور مسوولان بررسی شد. استان سمنان دارای بیش از یک هزار و 147 اثر تاریخی شناسایی شده است و تا کنون 718 اثر تاریخی، طبیعی و معنوی این استان به ثبت ملی رسیده است. در استان سمنان، 60 اقامتگاه بوم گردی، هفت خانه مسافر، یک متل و سه مجتمع، محوطه و مجموعه گردشگری در منطقه روستایی سمنان احداث شده است. 7342/6103            "}