{"onTitr":"","titr":" تاتو در آرایشگاههای زنانه ممنوع است","describe":" مشهد- ایرنا- رئیس اتحادیه صنف بانوان آرایشگر مشهد گفت: تاتو روی بدن به جز صورت در آرایشگاههای زنانه ممنوع است و با متخلفان در این حوزه برخورد می شود.", "text":"اعظم حسنی روز چهارشنبه در گفت و گو با خبرنگار ایرنا افزود: تاکنون اتحادیه صنف بانوان آرایشگر مشهد تنها برای تاتوی ابرو روی صورت و انجام اپیلاسیون به آرایشگاهها مجوز داده است.وی ادامه داد: آرایشگاههای زنانه زیرزمینی و بدون نصب تابلو در مشهد وجود دارند که بعضا نسبت به تاتو روی بدن اقدام می کنند.رئیس اتحادیه صنف بانوان آرایشگر مشهد همچنین گفت: این اتحادیه دارای پنج کمیسیون رسیدگی به شکایات، بازرسی، آموزش، فنی و حل اختلاف است. کمیسیون بازرسی هفته ای چهار روز با همکاری اداره اماکن نیروی انتظامی گشتهای مشترک در سطح شهر انجام می دهد و آرایشگاههای غیرمجاز را شناسایی می کند. وی افزود: عمده ناخرسندیهای رسیده به کمیسیون رسیدگی به شکایات اتحادیه صنف بانوان آرایشگر مشهد مربوط به کیفیت خدمات و هزینه دریافتی از مشتری می باشد. تاکنون مواردی از جمله انجام لیپوساکشن یا ارائه قرصهای لاغری و مواردی از این دست گزارش نشده است.حسنی ادامه داد: کمیسیون آموزش اتحادیه نیز هفته ای دو نوبت برای متصدیان آرایشگاههای زنانه کلاسهای آموزشی رفع اشکال و به روزرسانی خدمات برگزار می کند. در قالب فعالیت کمیسیون فنی نیز به موارد مرتبط با جواز کسب رسیدگی می شود و همچنین به مددجویان زیر پوشش بهزیستی که توان مالی ندارند، یاری می رساند تا بتوانند جواز کسب دریافت کنند. وی گفت: زمانی که به آرایشگاهها جواز کسب داده می شود ملزم به نصب تابلوی جواز کسب و همچنین نرخنامه در آرایشگاه و قرار دادن در معرض دید مشتریان هستند. در غیر این صورت مرتکب تخلف شده اند.رئیس اتحادیه صنف بانوان آرایشگر مشهد  افزود: آرایشگاههای زنانه به لحاظ مکانی نیز باید به صورت مستقل و بدون ارتباط با مکانهای دیگری باشند، به این معنا که قرار دادن اتاقی از یک خانه مسکونی به عنوان آرایشگاه تخلف به شمار می رود. همچنین نصب دوربین در داخل آرایشگاه زنانه ممنوع است اما نصب آن در بیرون از محوطه آرایشگاه منعی ندارد.وی به فعالیت دو هزار واحد آرایشگاه زنانه دارای جواز کسب در مشهد اشاره و بیان کرد: آرایشگران این شهر از نظر مهارت و ارائه آموزش در سطح بالایی قرار دارند.7489/1858            "}