{"onTitr":"","titr":" گروههای مرجع نقش مهمی در تثبیت اخلاق شهروندی دارند","describe":" مشهد- ایرنا- استادیار گروه آموزشی علوم اجتماعی دانشگاه فردوسی مشهد گفت: گروههای مرجع یا هنجارفرست نقش مهمی در تثبیت و رعایت اخلاق شهروندی ایفا می کنند.", "text":"دکتر علی اکبر مجدی روز پنجشنبه در گفت و گو با خبرنگار ایرنا افزود: بخشی از آموزش از طریق الگوهای رفتاری یا نقشهای الگویی صورت می گیرد که اثر آن بسیار بیشتر از گفتار است و افراد مقبول و محبوب که در اصطلاح 'سلبریتی' نامیده می شوند هنجار فرستهای جامعه هستند که می توانند الگوهای رفتاری را صادر کنند.وی اظهار داشت: یکی از راههای مناسب برای ترویج و تثبیت اخلاق شهروندی استفاده از همین افرادی است که نفوذ اجتماعی دارند و حرف و رفتارشان خریدار دارد و می توانند نقش بسیار موثر داشته باشند. وی گفت: جامعه پذیری و فرهنگ پذیری گام اول تحقق اخلاق شهروندی است و کسی که تا دیروز در روستا یا یک خانه مستقل زندگی می کرده و اکنون در یک مجتمع آپارتمانی ساکن شده است باید بداند که نحوه و قواعد سکونت در آپارتمان با منزل روستایی یا خانه مستقل خیلی فرق می کند.مجدی افزود: از ضعف های جامعه ما این است که قواعد اجتماعی و اخلاق شهروندی را به مردم آموزش نمی دهیم البته این آموزش خیلی راحت هم نیست. وی اظهار داشت: فرصت را نباید از دست داد و اخلاق شهروندی و قواعد زندگی اجتماعی را باید از طریق انیمیشن، فیلم و سریال به کودکان و نوجوانان که آموزش پذیرترند انتقال داد هر چند افراد بزرگسال را هم نباید رها کرد.وی گفت: برای آموزش ابتدا باید قواعد زندگی اجتماعی مشخص باشد و در مرحله بعد اطلاع رسانی شود و سپس باید تلاش کرد که شهروندان متقاعد گردند و باور کنند که رعایت این قواعد به سود و صلاح آنهاست.مجدی افزود: پس از این مراحل، سیستم نظارت، کنترل و برخورد اجتماعی باید وارد عمل شود چون رعایت قواعد و اخلاق شهروندی هم باید ضمانت اجرا داشته باشد.وی اظهار داشت: نظارت، بدون مجازات اجتماعی از قبیل عتاب، سرزنش، قهر و رو برگرداندن، معنایی ندارد و مجازات اجتماعی هم زمانی که تشدید شود به مجازات قانونی تبدیل می گردد. 1922/ 6053            "}