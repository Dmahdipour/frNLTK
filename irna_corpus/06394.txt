{"onTitr":"","titr":" شاهکار مدیریت در مصرف آب؟!","describe":" روزنامه آوای خراسان جنوبی روز یکشنبه 15 مهر ماه سرمقاله ای را با عنوان «شاهکار مدیریت در مصرف آب؟!» به قلم امین جم منتشر کرد.", "text":"چند روزی است که دوباره بوی باران در خیابان های شهر پیچیده و حال و هوای شهر را شادتر کرده است. بارش هایی که گویا امسال پیش بینی می شود بیشتر از گذشته هم بوده و در سال آبی 97- 98، بیشتر از اینها باران میهمانمان باشد. تلخ است اما تجربه نشان داده نه آنقدرها شکرگذار بوده ایم و نه افزایش باران سود قابل ملاحظه ای برایمان داشته است! شاید چون مدیریتی 'جهادی' و به اقتضای شرایط خاص استان، برای هدایت نزولات جوی نیست، همه از مدیریت و لزوم آن سخن می گویند، اما ما مردم هم که لب به اعتراض باز می کنیم مصرف آب را اصولی مدیریت نمی کنیم. همه می دانیم که کشور چندین سال است درگیر خشکسالی است و خراسان جنوبی هم در این زمینه سابقه ای نزدیک به 20 سال دارد! اما انگار عادت کرده ایم که بشنویم آب کم است. دیگر برای برخی از ما حتی مهم هم نیست! شاید چون به هشداری کلیشه ای تبدیل شده که امیدواریم همانطور که تا حال اتفاقی نیافتاده، باز هم مشکلی پیش نیاید! می توان گفت بیشتر اهالی خراسان جنوبی به روستاها رفت و آمد دارند و خوب در جریان هستند که نبود آب چه بر سر کشاورزی و زمین ها آورده است. اما باز هم انگار عین خیال مان نیست!کاش سنت امر به معروف را در همه زمینه ها درست اجرا می کردیم تا شاید با تذکر و یادآوری این مشکل بزرگ به یکدیگر، در مصرف خود صرفه جویی می کردیم.امکان انتقال آب از خلیج فارس هم در حال بررسی است و خبرهای خوبی از آن به گوش می رسد. بارورسازی ابرها نیز گویا در استان چند مرتبه در چند سال گذشته انجام شده و امسال هم خبرهایی برای اجرای دوباره آن شنیده شده است. و البته خبرهای خوش دیگر! اما به نظر می رسد تا مدیریت مصرف را نیاموزیم، باز هم کم می آوریم! چند روز پیش خبری در یکی از رسانه ها با عنوان 'شاهکار مردم اصفهان در مدیریت مصرف آب' خواندم که برایم بسیار جالب بود. داستان از این قرار است که با همراهی مردم در اصفهان، مصرف آب در بخش شرب 9 درصد کاهش داشته است. جالبتر آنکه مسئولان این استان از برنامه ریزی کاهش مصرف آب و همکاری مردم برای رساندن مصرف روزانه هر نفر از 154 لیتر، به 130 لیتر در روز خبر دادند!کاش چنین خبرهایی در استان ما نیز شنیده شود و یا حداقل همه با هم سعی کنیم در سال بعد درصدی از مصرف خود را کاهش دهیم. امیدوارم در روزهای آینده شاهد خبرهای خوب 'آبی' برای استان باشیم.3215*3028            "}