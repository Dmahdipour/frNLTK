{"onTitr":" مسئول کمیته وصول مطالبات وزارت نفت در گفت و گو با ایرنا:    ","titr":" فروش هواپیمایی قشم از اموال زنجانی بررسی می شود","describe":" تهران- ایرنا- مسئول کمیته وصول مطالبات وزارت نفت، درباره آخرین وضعیت فروش اموال واگذار شده بابک زنجانی متهم اصلی پرونده فساد نفتی، به شرکت نفت گفت: همه اموال زنجانی از جمله هواپیمایی قشم ایر در حال کارشناسی است.", "text":"اصغر هندی روز دوشنبه در گفت و گو با خبرنگار قضایی ایرنا درباره آخرین وضعیت فروش شرکت هواپیمایی قشم ایر متعلق به زنجانی که در قبال بدهی وی به شرکت نفت واگذار شده است، اظهار داشت: هنوز فروش شرکت هواپیمایی قشم ایر نهایی نشده است و فعلاً کارشناسان مشغول انجام کارشناسی جدید و قیمت گذاری هستند. این مقام مسئول در وزارت نفت درباره فروش قشم ایر به بخش خصوصی اصفهان گفت: مذاکراتی در این مورد انجام شده بود اما خیلی جدی نبود. هندی در پاسخ به این پرسش که شرکت مذکور آیا مشتری و خریدار دارد یا خیر، ادامه داد: قشم ایر مشتری دارد و بخش خصوصی به دنبال خرید آن است اما برخی قیمت پایین می دهند و برخی نیز با شرایط قصد دارند این شرکت را بخرند. مسئول کمیته وصول مطالبات وزارت نفت در پاسخ به پرسش دیگری مبنی بر اینکه آیا سایر اموال و املاک زنجانی به فروش رفته است یا خیر گفت: همه اموال و املاک وی در حال کارشناسی و قیمت گذاری است. بابک زنجانی متهم اصلی پرونده موسوم به فساد نفتی است که به اتهام افساد فی الارض به اعدام محکوم شده است و اکنون نیز در زندان به سر می برد. بدهی زنجانی به وزارت نفت از محل فروش محموله های نفتی و وجوه نقد واریز شده به حساب وی برای پرداخت به پیمانکاران، نزدیک به 2 میلیارد یورو است. بر اساس آنچه عباس جعفری دولت آبادی ششم خرداد ماه امسال گفته، 2 هزار و 300 میلیارد تومان اموال بابک زنجانی به وزارت نفت واگذار شده است.بابک زنجانی تاکنون موفق نشده، بدهی خود را به طور کامل با شرکت نفت تسویه کند. مهدی ‌شمس‌زاده و حمید فلاح هروی هم دو همدست بابک زنجانی هستند که پیشتر در شعبه 15 دادگاه انقلاب محاکمه و به اعدام محکوم شده‌ بودند اما حکم اعدام آنها در دیوان عالی کشور نقض شد.پرونده این افراد برای رسیدگی در شعبه هم عرض، به شعبه 28 دادگاه انقلاب به ریاست قاضی مقیسه ارجاع و دادگاه در نهایت متهمان را به 20 سال حبس و استرداد اموال محکوم کرد.اجتمام**ع.ی*1834            "}