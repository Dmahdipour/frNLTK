{"onTitr":"","titr":" علامه بلادی درخیزش مردم جنوب علیه استعمار نقش ویژه داشت","describe":" بوشهر- ایرنا- مدیر حوزه علمیه خواهران استان بوشهر گفت: علامه بلادی نقش ویژه ای در خیزش مردم جنوب علیه استعمار ایفا کرد.", "text":"به گزارش ایرنا، حجت الاسلام یوسف جمالی روز چهارشنبه در شصت و ششمین بزرگداشت علامه بلادی در بوشهر  افزود: این شخصیت برجسته دینی و علمی بوشهر همواره در جبهه جنوب ایران و کرانه خلیج فارس مقابل استعمار و استکبار ایستادگی کرد.وی بیان کرد: علامه بلادی روحیه استکبار ستیزی و ظلم ستیزی را از سید جمال الدین اسد آبادی الهام گرفته بود که با بیان عالمانه خود آن را در جنوب ترویج کرد.جمالی اظهار داشت: وی به عنوان مجاهد استعمارستیز جنوب ایران، جبهه مردمی بوشهر علیه مستکبران خارجی در دوران حکومت رضا شاه پهلوی را تشکیل داد.وی گفت: علامه بلادی بوشهری عالمی باتقوا و شخصیتی کم نظیر در زمان خود بود که علاوه بر تسلط به چند زبان دنیا، در زمینه های مختلف علمی مانند طب و نجوم فعالیت داشت و 80 اثر فاخر در عرصه بین المللی و جهان اسلام تالیف کرده است.آیت الله حاج سید عبدالله بلادی درسال 1291 هجری قمری در بوشهر متولد و درسال 1331به جوار رحمت حق پیوست و در قبرستان وادی الاسلام در نجف اشرف به خاک سپرده شد. ردودالسته (رد کتاب ابن تیمیه)، زلال المعین فی شرح احادیث الاربعین، کشکول، کشف الاسرار، لوایح و سوانح (مشتمل بر سخنرانی ها، نامه ها و تلگرافهای ایشان در ایام جنگ بین الملل اول و قیام دلیران تنگستان، ایقاظ الحبیب فی مظالم الصلیب (افشای جنایات استعمارگران مسیحی) از جمله کتابهای آیت الله بلادی بوشهری است.7212/6043            "}