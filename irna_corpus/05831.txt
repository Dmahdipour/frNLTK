{"onTitr":" سخنگوی قوه قضاییه :    ","titr":" دولت را در بازگرداندن مجرمان فراری به کشور کمک می کنیم","describe":" سنندج - ایرنا - سخنگوی قوه قضاییه گفت: همه ارکان نظام اسلامی از جمله دستگاه قضایی در بازگرداندن مجرمان فراری و متخلفان اقتصادی به داخل کشور دولت و پلیس را کمک می کنند.", "text":"به گزارش ایرنا، حجت الاسلام غلامحسین ‌محسنی‌ اژه ای روز یکشنبه در جریان سفر خود به کردستان در جمع خبرنگاران در پاسخ به سوال ایرنا در خصوص دستگیری مدیرعامل سکه ثامن و برخورد قضایی با او اظهار داشت: توصیه می کنیم افرادی که مرتکب جرم شده اند به جای فرار از کشور، بمانند و از خودشان دفاع کنند.وی اضافه کرد: کسی که از کشور خارج می شود پیوسته در عذاب و رنج است چرا که حق دفاع را از خود سلب کرده و نمی تواند از خودش دفاع کند بطوریکه این امکان در داخل کشور وجود دارد و اگر دفاع آنها موجه باشد چه بسا از اتهام وارده تبرئه شود یا اگر محکوم هم شود حکم سنگین تر از فراری شدنش نباشد.سخنگوی قوه قضاییه یادآور شد: تلاش های دولت جمهوری اسلامی به گونه ای است که با پیگیری های دیپلماتیک از طریق اینترپل برخی از مجرمان را به کشور باز گرداند که مدیرعامل سکه ثامن یکی از این افراد است.وی تاکید کرد: در این بین قوه قضاییه نیز در تعیین مجازات برای مجرمی که فرار کرده و به کشور برگردانده شده با کسی که خودش برگردد، تفاوت قائل می شود.محسنی اژه ای گفت: افرادی که به هر دلیلی متهم شده و خارج از کشور هستند در صورتی که خود به داخل کشور بازگردند از ارفاقات قانونی بهره مند می شوند.وی با اشاره به همکاری برخی از کشورها با جمهوری اسلامی ایران در استرداد متهمان اظهار داشت: برخی از کشورها در خصوص استرداد متهمان اقتصادی به تعهدات خود عمل نکرده و حاضر به استرداد آنها نیستند.معاون اول قوه قضاییه در خصوص برخورد با اخلال گران و مفاسد اقتصادی در استان ها نیز افزود: این مهم نیز در تمام استان ها دنبال می شود و در این راستا دادگاهی که در شیراز تشکیل شده بزودی جلسه عنی خود را برگزار می کند.محسنی اژه ای یادآور شد: شورای عالی هماهنگی اقتصادی که سران سه قوه نظام اسلامی عضو آن هستند بطور جد رفع مشکلات اقتصادی را دنبال می کنند و در کنترل گرانی و مبارزه با محتکران از اهم توجهات این شورا است.وی در خصوص برخورد دستگاه قضایی با مخلان اقتصادی افزود: دادگاه علنی متهمان اقتصادی در شیراز بزودی برگزار می شود و در هر استانی که ضرورت داشته باشد دادگاه های ویژه برخورد با مخلان اقتصادی با جدیت انجام خواهد شد.وی در پاسخ به سوالی مبنی بر برخورد با برخی از مسئولان سابق که هم اکنون اتهاماتی علیه قوه قضاییه وارد می کند، گفت: قبول دارم دستگاه قضا با برخی از افراد به یک جهاتی الان مدارا می کند ولی با هر کسی که مرتکب جرم شود، برخورد قاطع خواهد شد.به گزارش ایرنا، محسنی اژه ای به منظور شرکت در آیین تکریم و معارفه رئیس کل دادگستری کردستان به کردستان سفر کرده است.این آیین با حضور حجت الاسلام غلامحسین محسنی اژه ای معاون اول و سخنگوی قوه قضاییه و معاون سیاسی امنیتی و اجتماعی استاندار کردستان و جمعی از مدیران این استان برگزار شد.آیت الله صادق آملی لاریجانی رئیس قوه قضاییه چهارشنبه هفته گذشته در حکمی محمدرضا مترقب را به عنوان رئیس شعبه اول دادگاه تجدید نظر و رئیس کل جدید دادگستری استان کردستان منصوب کرد.علی اکبر گروسی در 14 سال گذشته عهده دار رئیس کل دادگستری استان کردستان بود.3034/9102            "}