{"onTitr":"","titr":" برنامه های فرهنگی مساجد برای راهپیمایان اربعین اعلام شد","describe":" تهران - ایرنا - رئیس سازمان فرهنگی هنری شهرداری تهران و دبیر ستاد عالی کانون های فرهنگی هنری مساجد کشور، برنامه های فرهنگی مساجد در ایام مراسم راهپیمایی اربعین و برنامه های مشترک با مردم عراق را اعلام کردند.", "text":"به گزارش گروه فرهنگی ایرنا از اعلام روز سه شنبه ستاد عالی کانون های فرهنگی هنری مساجد کشور،  رئیس سازمان فرهنگی هنری شهرداری تهران، امروز در دومین نشست کارگروه مردمی اربعین کانون‌های فرهنگی هنری مساجد کشور، با بیان اینکه امروز همایش اربعین باعث شده است که دشمن از ماه‌ها قبل تلاش کند تا اختلافاتی را بین ایران و عراق ایجاد کند، گفت: خوشبختانه مردم عراق در این راستا هوشمندانه برخورد کردند و از یک ماه قبل آماده میزبانی ایرانی‌ها شده‌اند. سعید اوحدی ادامه داد: نباید فراموش کرد که امسال اربعین حسینی مصادف با اربعین انقلاب اسلامی ایران شده و سالی است که دشمن سعی می‌کند تا اوضاع کشور ما را آشفته نشان دهد، از طرفی دیگر امسال با توجه به پیروزی‌های محور مقاومت زائران با قاطعیت و امنیت کامل در مسیر اربعین حرکت می‌کنند. وی بیان کرد: همه مجموعه سازمان فرهنگی هنری شهرداری تهران برای اربعین بسیج شده‌اند و از این رو قرارگاه فرهنگی مردمی اربعین را تشکیل داده‌ایم، این قرارگاه براساس تفاهم‌نامه با ستاد عالی کانون‌های فرهنگی هنری مساجد کاملا در اختیار این ستاد قرار خواهد گرفت.اوحدی عنوان کرد: در مسیر اربعین اتفاقات ماندگاری رخ داده است و نباید از یاد ببریم که ستاد مرکزی اربعین در بخش زیرساخت‌ها اتفاقات خوبی را رقم زده و در این میان هم ستاد بازسازی عتبات عالیات نیز زحمات فراونی کشیده است.وی افزود: به گفته رهبر معظم انقلاب، گستره فرهنگی اربعین بسیار وسیع است و ما در ابتدا این راه هستیم و باید همبستگی بیشتری را در این مورد داشته باشیم و باید از همه کسانی که در حوزه فرهنگ وارد می‌شوند استقبال کنیم، کانون‌های فرهنگی هنری مساجد نیز یکی از مراکز به ویژه در بخش فرهنگ هستند که باید از این ظرفیت استفاده کنیم.رییس سازمان فرهنگی هنری شهرداری تهران، گفت: در داخل خاک عراق و ایران برنامه‌های فرهنگی زیادی هماهنگ شده که از آن جمله «سوگواره شعر آئینی اربعین» در مرزهای ایران در عراق را خواهیم داشت که شعرای آئینی ایرانی و عراقی در آن حضور خواهند داشت، ما سعی می‌کنیم که در این اربعین کارهای مشترک زیادی بین ایران و عراق داشته باشیم. اوحدی ادامه داد: خون شهدای ما و عراقی‌ها در مسیر اربعین عجین شده است و باید توطئه‌های آمریکا و عربستان را برای ایجاد اختلافات از بین ببریم بر همین اساس نکوداشت «شهدای مدافع حرم ایرانی و عراقی» را در کربلا برگزار می‌کنیم که با پشتیبانی فکری و معنوی ستاد عالی کانون‌های فرهنگی هنری مساجد برگزار خواهد شد. وی خاطرنشان کرد: مرز مهران در مسیر بازگشت حداقل دو میلیون زائر را میزبانی خواهد کرد و تراکم جمعیت در آن گاهی به گونه‌ای است که زائران را اذیت می‌کند از این رو باید در مسیر پل زائر برنامه‌های فرهنگی چون «تعزیه‌خوانی» را برگزار کنیم تا تراکم جمعیت در این منطقه را افزایش دهیم. رئیس سازمان فرهنگی هنری شهرداری تهران با اشاره به برگزاری برنامه‌‌ای ویژه برای کسانی که امکان رفتن به اربعین را ندارند، یادآور شد: برنامه «جاماندگان اربعین» برنامه‌ای است که دو تا سه سال توسط سازمان فرهنگی هنری شهردای تهران برگزار می‌شود و هر سال از مسیر میدان امام حسین (ع) تا حرم شاه عبدالعظیم الحسنی (ع) برگزار می‌شود که امسال نیز با همکاری ستاد عالی کانون‌های فرهنگی هنری مساجد با وجود موکب‌هایی در این مسیر برگزار خواهد شد. اوحدی بیان کرد: معاونت فرهنگی ستاد اربعین نیز برنامه‌ای را با عنوان «سوگواره عبرات» برگزار می‌کند که تا به امروز آثار مرتبط با آن جمع‌آوری شده‌اند، «اختتامیه سوگواره عبرات» نیز به ستاد کانون‌های فرهنگی هنری مساجد واگذار خواهد شد که در سراسر کشور برگزار می‌کنند. وی در پایان یاد آور شد: «رادیو و سیما اربعین» نیز امسال راه‌اندازی شده و بر این اساس مجموعه سازمان صدا و سیما از قرارگاه ما حمایت خواهد کرد، همچنین زائران غیرایرانی زیادی از مسیر مرزهای ما وارد عراق می‌شوند که کار بزرگی است، برنامه‌ریزی ما این است که در مسیر برگشت این زائران را به سمت مشهد برای برگزاری مراسم 28 صفر هدایت کنیم.حجت‌الاسلام والمسلمین حبیب‌رضا ارزانی، دبیر ستاد عالی‌کانون‌های فرهنگی هنری مساجد کشور نیز طی سخنانی در این نشست با اشاره به کلامی از حضرت امام (ره) گفت: امام خمینی ‌(ره) تعبیری داشتند که می فرمودند «مسجد سنگر است» امروز کارها و امور ما اگر با مسجد پیوند بخورد آسیب‌ها وکاستی‌های آن بسیار کم می‌شود.ارزانی به موضوع ورود جدی کانون‌های مساجد به مساله برگزاری اربعین و دلایل این ورود اشاره و تصریح کرد: علت این امر آن است که دشمن تلاش دارد به شکل‌های مختلف، میان ملت ایران و عراق جدایی بیندازد. این در حالی است که دو ملت ایران و عراق از دیرباز ارتباطات عمیقی با هم داشته‌اند. میان شیعیان و اهل سنت ایران با شیعیان و اهل سنت عراق همواره ارتباطات وثیقی وجود داشته است.دبیر ستاد عالی کانون‌های فرهنگی هنری مساجد کشور ادامه داد: شعار امسال موکب‌های کانون‌های مساجد نیز با این نگاه بسیار هوشمندانه «الحسین یجمعنا» انتخاب شد. چرا که نام امام حسین علیه‌السلام وحدت آفرین است و موکب‌های مشترک ایرانی و عراقی ما نیز با همین رویکرد برای پذیرایی از زائران اربعین در ایران و عراق برپا می شود.وی در ادامه به فرمایشات و نوع نگاه مقام معظم رهبری به این مبحث اشاره کرد و گفت: همچنان‌که نگاه مقام معظم رهبری در این مسائل یک نگاه تقریبی است، این مدل می تواند مدل خوب و کارآمدی باشد که وحدت و انسجام بین دو ملت بزرگ ایران و عراق را تحکیم می‌کند.  حجت‌الاسلام ارزانی خاطرنشان کرد: اگر بخواهیم به دنبال کلمه‌ طیبه و حبل‌المتینی باشیم که ما و مردم عراق را به هم پیوند دهد، آن حبل متین همانا نام مبارک امام حسین علیه السلام است. امروز در دنیا فستیوال‌ها، مراسم برزگداشت و گرامیداشت‌های فراوانی برگزار می شود اما هیچ‌یک‌ از آنها قابل مقایسه با حماسه عظیم اربعین حسینی نیست. اربعین امروز به شعار شیعه در دنیا تبدیل شده است.دبیر ستاد عالی‌کانون‌های مساجد افزود: افرادی که در ایام اربعین در این حماسه عظیم و بی‌بدیل حضور پیدا می‌کنند بیش از بیست و چند میلیون نفر هستند و همه آنها عاشقانه و با تمام وجود در این‌حرکت شرکت می کنند. تلاش ما بر وحدت آفرینی و استفاده از ظرفیت‌های فرهنگی و هنری مساجد در راستای حضور مهم و تاثیرگذار بانوان و بخصوص‌کودکان در این مسیر است.وی تصریح کرد: اصل ایجاد این موکب‌ها با هدف وحدت حول محور حضرت اباعبدالله‌الحسین علیه‌السلام است و تنها نام «حسین» علیه‌السلام است که در این حماسه عظیم و بی نظیر در دنیا، می درخشد.ارزانی تاکید کرد: در صحنه اربعین بحث رقابت مطرح نیست رقابت ایرانی و عراقی نداریم. همه ما یک نشان داریم  و نشان و برند همه کسانی که در این حماسه حضور دارند «مُحّب‌الحسین» است.      مسئولان دبیرخانه های کانون های مساجد و موکب داران استان های ایلام، کرمانشاه، خوزستان، خراسان رضوی و خراسان جنوبی در نشست امروز حضور داشتند.فراهنگ ** 1418            "}