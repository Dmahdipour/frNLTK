{"onTitr":" دکتر سید داود آقایی استاد حقوق بین الملل دانشگاه تهران در گفت وگو با ایرنا:    ","titr":" رای دیوان لاهه باید به ابزار دیپلماسی فشار بر آمریکا تبدیل شود","describe":" تهران- ایرنا- رای دیوان بین المللی دادگستری به محکومیت آمریکا، حاکی از موفقیت دیپلماسی و گفتمان حاکم بر کشور در حوزه روابط خارجی است که به باور «سید داوود آقایی» استاد حقوق بین الملل دانشگاه تهران افزون بر اثبات حقانیت ایران و اجماع سازی جهانی علیه آمریکا، فرصت مناسبی برای تبلیغ و پیشبرد دیپلماسی فشار علیه ایالات متحده است.", "text":"به گزارش گروه تحلیل، تفسیر و پژوهش های خبری ایرنا، در پی خروج آمریکا از توافق هسته ای و از سرگیری مجدد تحریم ها، جمهوری اسلامی ایران تابستان امسال در این خصوص به دیوان بین المللی دادگستری در لاهه هلند شکایت کرد تا موضوع مورد اشاره در دستور کار دیوان مذکور قرار گیرد. در نهایت امروز چهارشنبه یازدهم مهرماه دیوان بین المللی دادگستری در رای خود از آمریکا خواست تا موانع صدور اقلام بشردوستانه به ایران از جمله دارو، تجهیزات پزشکی، مواد غذایی، اقلام کشاورزی، قطعات یدکی هواپیماهای مسافربری و خدمات فنی مورد نیاز آن رفع کند؛ تحریم های ضدبشری که چند ماهی است به رغم پایبندی تهران به برجام از سرگرفته شده. تنها ساعاتی پس از انعکاس این خبر، وزارت امور خارجه کشورمان با انتشار بیانیه ای، ضمن محکوم کردن اقدامات خصمانه آمریکا و پشت پا زدن کاخ سفید به تعهدات بین المللی خود، تصمیم دیوان لاهه را نشانه بارز حقانیت ایران ارزیابی کرد. با وجود جای خالی ضمانت اجرایی در عملیاتی سازی حکم دیوان لاهه اما بسیاری از ناظران این رخداد را از لحاظ سیاسی ارزشمند می دانند که به مخدوش شدن چهره آمریکا و بهبود وجهه ایران در نظام بین الملل خواهد انجامید؛ موضوع مهمی که در گفت وگوی پژوهشگر ایرنا با «سید داوود آقایی» استاد حقوق بین الملل دانشگاه تهران مورد بحث و بررسی قرار گرفت.آقایی با تاکید بر اینکه  رای دادگاه لاهه الزام آور هست اما ضمانت اجرایی ندارد، درباره جنبه های مختلف صدور این حکم گفت: در یک نگاه کلی این موضوع را می توان از چند منظر مورد بررسی قرار داد. نخست اینکه آیا ایران می تواند انتظار داشته باشد، آمریکا نسبت به حکمی که از طرف دیوان لاهه مبنی بر تعلیق تحریم ها صادر شده عمل کند یا خیر. پاسخ این پرسش منفی است و نمی توان چنین انتظاری را از دولت ترامپ داشت. موضوع دیگر مزیت ها و اثرهای مثبتی است که این حکم برای جمهوری اسلامی در جامعه بین الملل به همراه خواهد داشت چرا که نگرش ها را در جهان نسبت به ایران تغییر می دهد. این حکم نشانگر این مطلب خواهد بود که آمریکا کشوری ناقض تعهدات بین المللی است و تحریم ها را نابجا بر ایران تحمیل کرده است. این امر را می توان جنبه مثبت حکم لاهه دانست  زیرا می توان با محکوم ساختن آمریکا به نقض کننده قوانین بین الملل و کشوری که تابع و پیرو تعهدات جهانی نیست و با یکجانبه گرایی تصمیم گیری می کند؛ از آن به عنوان  اهرم فشار و تبلیغ علیه آن استفاده کرد. این استاد حقوق دانشگاه ضمن تاکید بر اینکه آمریکا تا کنون از تعهدات بین المللی گوناگونی خارج شده است، عدم پایبندی به حکم دیوان لاهه را فرصت مناسبی برای انزوای هرچه بیشتر این کشور دانست و عنوان کرد: در حال حاضر آمریکا یک متهم یا محکوم در دیوان بین المللی دادگستری  است که باید به حکم صادره از طرف دادگاه پایبند باشد. این امر نشان می دهد ایالات متحده  در برهه ای از زمان بخشی از قوانین و قواعد حقوق بین المللی را نقض کرده است که برجام، قطعنامه 2231 شورای امنیت و قرارداد مودت 1955 نمونه هایی از آنها به شمار می رود. در حکم کنونی نیز این موارد هرچند به صورت نانوشته لحاظ شده اما در بخش هایی از آن اشاره شده که آمریکا قرارداد مودت را نقض کرده و اکنون باید برای برداشتن محدودیت هایی که بر سر راه نقل و انتقال اقلام و کالاها به ایران قرار داده اقدامات لازم را صورت دهد. چرا که این امر در تناقض با برخی موارد پیمان است. دیوان همچنین اشاره کرده که آمریکا باید موانعی را که برای نقل و انتقال برخی از کالاها همچون دارو، محصولات کشاورزی، مواد غذایی و هواپیما قرار دارد، مرتفع سازد. بنابراین قطعا از منظر افکار عمومی بین المللی آمریکا تحت فشار قرار خواهد گرفت و چهره این کشور بیش از گذشته مخدوش خواهد شد. این کارشناس مسائل حقوقی، عنصر «زمان» را موضوعی مهم در صدور حکم دیوان لاهه دانست و گفت: 13 آبان تحریم های دوم آمریکا شامل تحریم های نفتی و  بانکی که بسیار تاثیرگذار هم خواهد بود فرا می رسد و تصویب این قانون می تواند موجب پایبندی هرچه بیشتر کشورهای عضو برجام یا همان 1+4 شود. مقامات و مسئولان جمهوری اسلامی نمی توانند انتظار اجرای این حکم را از طرف آمریکا داشته باشند اما این موضوع یک بهانه و اهرم فشار بسیار خوبی را به ویژه در زمان حاضر که تحریم های 13 آبان پیش رو است، در اختیار کشور قرار خواهد داد. بنابراین مسئولان کشوری می توانند از فرصت به دست آمده استفاده بهینه را ببرند و جامعه جهانی را با خود همراه کنند. از طرفی می توانند به جهان بفهمانند که کاخ سفید ناقض بارز قوانین بین الملل بوده و با استفاده از دیپلماسی فشار برای آمریکا و رایزنی هر چه بیشتر با کشورهای اروپایی به منظور نشان دادن حقانیت ایران آنان را با خود همسو کند. استاد حقوق بین الملل دانشگاه تهران تاکید کرد که مقامات کشورمان می توانند به جامعه بین الملل اثبات کنند نه تنها آمریکا نباید تحریم های بیشتری را علیه ایران وضع کند، بلکه تحریم هایی که در زمان خروج از برجام از طرف این کشور اعمال شد نیز غیر قانونی است و باید لغو شوند. بنابراین وضع تحریم های جدید نیز نقض قوانین بین المللی است. در این راستا، دیپلماسی عمومی ایران می تواند فعال تر عمل  کند و مقامات جمهوری اسلامی می توانند در این زمینه به رایزنی های بیشتر بپردازند و دنیا را بیش از پیش با خود همراه کنند. آقایی در پایان در پاسخ به این پرسش که تصمیم دادگاه لاهه تا چه اندازه می تواند در انتخابات میان دوره ای کنگره آمریکا تاثیرگذار باش، گفت: مردم آمریکا را باید به دو دسته تقسیم کرد. گروه نخست توده مردم هستند که توجهی به مسائل خارجی نداشته وبیشتر موضوع های داخلی برای آنها اهمیت دارد. این افراد بر این باورند که در دوره ریاست جمهوری ترامپ در عرصه رشد تولید و بهبود اوضاع اقتصادی اقدام های مثبتی صورت گرفته است، بنابراین رای آنها به جمهوری خواهان خواهد بود. روشنفکران و بخش تحصیلکرده آمریکا اما به طور قطع مسائل بین المللی را در تصمیم گیری و رای خود لحاظ خواهند کرد حتی اگر این تغییرات چندان موثر نباشد. پژوهش**9242**            "}