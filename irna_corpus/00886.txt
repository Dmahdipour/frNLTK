{"onTitr":" استاندار:    ","titr":" دستگاه های خراسان شمالی مالیات را در استان پرداخت کنند","describe":" بجنورد- ایرنا- استاندار خراسان شمالی گفت: شمار زیادی از دستگاه ها و شرکت ها در این استان مالیات عملکرد خود را در تهران پرداخت می کنند و این موضوع غیرقابل است.", "text":"به گزارش ایرنا، محمدرضا خباز روز پنجشنبه در نشست شورای برنامه ریزی و توسعه استان اظهار داشت: این دستگاه ها تا 2 ماه مهلت دارند تا نسبت به رفع این مشکل اقدام کنند در غیر این صورت نسبت به کاهش تخصیص اعتبار در نیمه دوم امسال اقدام می شود. استاندار خراسان شمالی از پرداخت مالیات حقوق کارکنان برخی از ادارات و نیز پرداخت مالیات عملکرد برخی از دستگاه های اجرایی استان در تهران انتقاد کرد.وی افزود: این دستگاه ها در این استان فعالیت دارند و انتظار این است که مالیات عملکرد هم در این استان پرداخت شود، چرا باید زحمت برای این استان و منفعت برای خارج استان باشد؟خباز اظهار  داشت: شرکت ها و دستگاه ها باید حساب بانکی در این استان داشته باشند و مالیات هم در این استان پرداخت شود تا سود آن نصیب مردم همین منطقه شود. وی گفت: پیش از این هم تاکید شده است که قراردادهای بیمه هم باید با شرکت های داخل استان منعقد شود دستگاه ها حق ندارند با شرکت های بیمه ای خارج استان قرارداد ببندند.استاندار خراسان شمالی در بخش دیگر سخنان خود از موافقت آقای نوبخت با 17 درخواست برای توسعه خراسان شمالی خبر داد و گفت: پیگیری برای احقاق حق تضییع شده استان در زمینه اختصاص اعتبارات یکی از این درخواست ها بود. وی افزود: در زمان انتزاع خراسان بزرگ، سهم خراسان شمالی از مجموع اعتبارات خراسان بزرگ 16 درصد بود اما در این 14 سال تنها 12 درصد از این اعتبارات به این استان اختصاص می یابد. وی تصریح کرد: در این 14 سال، خراسان شمالی 4 درصد از سهم سالانه خود را نگرفته است و در دریافت اعتبارات عقب بوده است.وی گفت: از آقای نوبخت درخواست شده تا به این مشکل رسیدگی شود و از نمایندگان مجلس شورای اسلامی هم انتظار می رود در این باره پیگیر باشند. استاندار خراسان شمالی، پیگیری برای توسعه خوابگاه های دانشجویی، تامین اعتبار برای اجرای پروژه های آبرسانی به روستاها و نیز پروژه های آب و فاضلاب شهری، سرعت دادن به اجرای پروژه راهسازی بجنورد- جنگل گلستان و نصب علائم و خط کشی در جاده ها از جمله درخواست های مطرح شده به آقای نوبخت عنوان کرد.* موافقت با تامین اعتبار طرح آبخیزداری دراین نشست، تامین 50 میلیارد ریال اعتبار استانی برای اجرای طرح های آبخیزداری استان و نیز 50 میلیارد ریال اعتبار برای پروژه برق رسانی به منطقه ویژه اقتصادی مورد موافقت اعضای شورای برنامه ریزی و توسعه استان قرار گرفت. تامین 2 میلیارد ریال اعتبار برای اجرای فعالیت های شورای فنی استان یک دستور کار این نشست بود که اعضای شورای برنامه ریزی و توسعه استان با آن مخالفت کردند که این امر سبب انتقاد سرپرست سازمان مدیریت و برنامه ریزی استان شد. احسانعلی عالی در این باره گفت: این مخالفت به این معنا است که مدیران به درست اجرا شدن کارها اطمینان دارند و حال، اگر مدیری در اجرای پروژه عمرانی خطایی داشته باشد در برخوردها کوتاهی نمی کنیم.وی گفت: این اعتبار برای انجام مشاوره ای و پژوهشی بود که اعضا به آن رای ندادند. عالی به سالروز ورود رهبر معظم انقلاب به استان در 19 مهر سال 91 اشاره کرد و گفت: 600 پروژه از مصوبات این سفر به بهره برداری رسیده و امسال هم بیش از 60 پروژه تکمیل و بهره برداری می شود. سرپرست سازمان مدیریت و برنامه ریزی خراسان شمالی گفت: 91 درصد از تعهدات دفتر رهبری برای اجرای مصوبات سفر معظم له به استان محقق شده است اما وزارت خانه ها هنوز تعهدات خود را انجام نداده اند که در این باره از مدیران دستگاه اجرایی انتظار می رود نسبت به این امر اهتمام و تلاش داشته باشند. رئیس سازمان صنعت، معدن و تجارت خراسان شمالی گفت: از محل مصوبات سفر رهبری، برق رسانی به 13 معدن استان با 36 میلیارد ریال اعتبار انجام شده است.یحیی نیکل با اشاره به لزوم شناخت ظرفیت ها معادن استان اظهار داشت: اکنون نقشه برداری هوایی از معادن استان با 45 میلیارد ریال اعتبار در دست انجام است. وی با اشاره به اینکه پرداخت 12 هزار و 500 میلیارد ریال تسهیلات به عنوان یکی از مصوبات سفر رهبری مورد استقبال واقع نشد گفت: منبع تامین این اعتبار مشخص نبود و نرخ بالای آن که 18 درصد است، سبب شد تا جذب این تسهیلات تا کنون از 22 درصد بیشتر نباشد.رئیس سازمان جهاد کشاورزی خراسان شمالی هم گفت: در سفر رهبر معظم انقلاب سه هزار و 500 میلیارد ریال اعتبار به بخش کشاورزی برای اجرای پروژه ها در زیربخش های مختلف مصوب شد.عبدالله یوسفی اظهار داشت: 2 هزار میلیارد ریال از این رقم در قالب تسهیلات مصوب شده است. 7185/ 6042            "}