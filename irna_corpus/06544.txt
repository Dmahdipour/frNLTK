{"onTitr":"","titr":" سیلاب به تاسیسات زیربنایی تالش خسارت وارد کرد","describe":" آستارا - ایرنا - فرماندار تالش گفت: سیلاب و طغیان رودخانه ها باعث قطع گاز، تخریب و انسداد راه چند روستا ، دیواره رودخانه ها و آبگرفتگی معابر در نقاط مختلف این شهرستان شد.", "text":"سید عیسی مهدوی شامگاه شنبه در مصاحبه با خبرنگار ایرنا افزود: در منطقه خرجگیل بخش اسالم تالش به علت بارش 216 میلیمتر باران و عبور سیل از خط لوله گاز، مجبور به قطع جریان گاز 40 خانوار شدیم و راه روستاهای دریابن و خانقاه که بعد از سیلاب چند روز قبل بازگشایی شده بود، بار دیگر به علت سیل دچار آسیب شد.وی بیان کرد: راه روستای طولارود به علت رانش و ریزش مسدود است و به جداره رودخانه ها در بخش اسالم و مناطق لمیر و قروق خسارت وارده شده و چندین خانوار در معرض سیل، به نقاط امن انتقال داده شده اند.فرماندار تالش ادامه داد: در مناطق مختلف بخش مرکزی نظیر شاندرمن و تره، آبگرفتگی ها با تلاش مسئولان محلی و دستگاه های خدمات رسان برطرف شده و جاده خرجگیل و اسالم که شب گذشته به علت سیلاب مسدود شده بود، به سرعت با تلاش نیروهای راهداری و امدادرسان بازگشایی شد.مهدوی گفت: تا زمان کاهش بارش ها و طغیان رودخانه ها، امکان بازسازی معابر و جاده های آسیب دیده وجود ندارد و بعد از پایداری وضعیت جوی، به بازسازی آنها اقدام خواهد شد.او با قدردانی از دستگاه های اجرایی و خدمات رسان در مناطق سیلزده افزود: میزان خسارات سیلاب، فردا بررسی و به سمع و نظر مردم و مسئولان خواهد رسید.ایستگاه هواشناسی تالش دمای هوای این شهرستان را در زمان ارسال این خبر، 15 درجه سانتیگراد، میزان بارش در شبانه روز گذشته را 91.4 میلیمتر و رطوبت نسبی هوا را 97 درصد اعلام و برای فردا هوایی ابری، مه آلود و در برخی ساعات بارندگی پیش بینی کرده است.شهرستان تالش با 200 هزار نفر جمعیت در بخش های مرکزی، اسالم، حویق و کرگانرود در 110 کیلومتری غرب مرکز استان گیلان قرار دارد.7106 / 7124/2007            "}