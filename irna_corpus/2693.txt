{"onTitr":"","titr":" برداشت مواد معدنی در حریم پارک ملی دریاچه ارومیه ممنوع است","describe":" ارومیه- ایرنا- رییس اداره پارک ملی دریاچه ارومیه گفت: برداشت هرگونه مواد معدنی از سطح حریم پارک ملی دریاچه ارومیه اعم از شن، ماسه و نمک ممنوع است.", "text":"بهزاد شیرپنجه روز چهارشنبه در گفت و گو با خبرنگار ایرنا افزود: تاکنون برای برداشت شن در حوزه دریاچه ارومیه در آذربایجان غربی به هیچ فردی مجوز اعطا نشده و فقط جهت برداشت موقت نمک به چهار شرکت مجوز داده شده است. وی اضافه کرد: یکی از این شرکت ها، شرکت تولید شیشه است و از محل جزیره اسلامی نمک مورد نیاز خود را تامین می کند. وی بیان کرد: سه شرکت نیز در قالب تعاونی اقدام به برداشت سطحی از نمک های دریاچه ارومیه به صورت موقت در ارومیه می کنند.رییس اداره پارک ملی دریاچه ارومیه با بیان اینکه برداشت نمک از سطح دریاچه ارومیه با بررسی و مطالعات انجام شده زیست محیطی همراه است، ادامه داد: عمده برداشت کنندگان نمک در این منطقه جوامع محلی هستند که از گذشته های دور اقدام به برداشت سنتی نمک کرده اند.وی درباره افراد متخلف دستگیر شده در زمینه برداشت شن و ماسه در محدوده دریاچه ارومیه گفت: در هفته های اخیر 2 نفر سودجو که اقدام به برداشت شن از این مکان کرده بودند، دستگیر و تحویل مقام قضایی شدند. شیرپنجه بیان کرد: سال گذشته نیز 6 نفر اقدام به برداشت شن و ماسه از محدوده دریاچه کرده بودند که پرونده آنها در دست بررسی و صدور حکم است. وی اضافه کرد: یکی از این متخلفان طبق رای صادر شده از دادگاه ضمن پرداخت جریمه نقدی ملزم به برگرداندن محل برداشت به حالت اولیه شده است. به گزارش ایرنا پارک ملی دریاچه ارومیه با وسعت 5700 کیلومتر مربع یکی از مهم ترین زیست بومهای ارزشمند منطقه است. این دریاچه در دو دهه اخیر به علل مختلف با بحران خشکسالی مواجه شده و تعدادی از افراد سودجو از این شرایط بهره جسته و اقدام به برداشت شن و ماسه و یا نمک از محدوده دریاچه می کنند. یگان حفاظت پاک ملی دریاچه ارومیه با پایش های مستمر سعی در حفاظت از عرصه این زیست بوم ارزشمند دارد و با متخلفان طبق مقررات قانونی برخورد می کند. 7125/2093            "}