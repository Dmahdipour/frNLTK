{"onTitr":"","titr":" ترافیک جاده های منتهی به مازندران سنگین شد","describe":" نوشهر- ایرنا- با وجود هشدار هواشناسی در باره بارش های شدید و کاهش حدود 12 درجه ای دمای هوای مازندران از فردا جمعه، ترافیک جاده های منتهی به شهرهای این استان از صبح امروز پنجشنبه سنگین و نیمه سنگین شده است.", "text":"رئیس پلیس راه استان مازندران عصر امروز به خبرنگار ایرنا گفت که با توجه به تعطیلات آخر هفته شاهد افزایش سفر به مازندران و به تبع آن شاهد ترافیک نیمه سنگین و سنگین در محورهای منتهی به استان در جاده های هراز و کندوان هستیم.سرهنگ علیرضا قدمی افزود: در حال حاضر وضعیت ترافیک در جاده کندوان جنوب به شمال از تونل تا مکارود نیمه سنگین و از مکارود تا مرزن آباد و در محدوده های هزارچم، سیاه بیشه و پل زنگوله سنگین است.وی ادامه داد: جاده هراز هم از منطقه پلور تا گزنک سنگین و از گزنک تا وانا نیز نیمه سنگین است.سرهنگ قدمی گفت که تردد در جاده سوادکوه هم با وجود پرحجم بودن وجود وسایل نقلیه، به صورت روان در حال انجام است.وی به ممنوع شدن تردد وسایل نقلیه از ساعت 14 فردا (جمعه) از کرج به سمت چالوس اشاره کرد و افزود: با اعلام ماموران پلیس راه در محل ، تردد انواع وسایل نقلیه از ساعت 17 تا 24 روز جمعه از چالوس به سمت کرج یک طرفه خواهد بود .رئیس پلیس راه استان مازندران گفت که با توجه به هشدارهای هواشناسی استان برای بارش های شدید باران در استان و در ارتفاعات به صورت برف رانندگان علاوه بر افزایش دقت و حوصله برای تردد در محورهای کوهستانی لوازم مورد نیاز را به همراه داشته باشند.هواشناسی مازندران با هشدار نسبت به وزش بادهای شدید در روزهای جمعه و شنبه پیش بینی کرد از عصر جمعه تا پایان روز شنبه شاهد تشدید بارش باران، رعدو برق در مازندران خواهیم بود که دمای هوا برای روز شنبه نسبت به امروز هشت تا 12 درجه کاهش یافته و بارش در مناطق مرتفع کوهستانی بصورت برف پیش‌بینی می‌شود.مازندران 10 هزار و 700 کیلومتر جاده اصلی و فرعی دارد که سه هزار و 600 کیلومتر آن محور اصلی است.  1295/ 1602/1654            "}