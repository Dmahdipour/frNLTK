{"onTitr":"","titr":" گاردین از نابسامانی مراکز مهاجرتی انگلیس پرده برداشت","describe":" لندن - ایرنا - روزنامه گاردین روز پنجشنبه در گزارشی عنوان کرد بیش از نیمی از مهاجرانی که در مراکز مهاجرتی  انگلیس نگهداری می‌شوند بیماران مبتلا به امراض روانی و یا قربانیان شکنجه هستند که چشم‌اندازی برای آزادی آنها وجود ندارد.", "text":"به گزارش ایرنا به نقل از گاردین، نتایج تحقیقات صورت گرفته از 200 مهاجر زندانی در هفت مرکز مهاجرتی انگلیس، حاکی است 56 درصد آن‌ها در فهرست 'افراد در معرض خطر' قرار دارند.بر اساس این گزارش، 27 درصد افراد در گذشته شکنجه شده، 24 درصد از بیماری های جدی رنج برده و 4 درصد دیگر هم در معرض خودکشی هستند. این افراد بر اساس دستورالعمل وزارت کشور انگلیس، تنها در شرایط حاد و استثنایی بایستی زندانی شوند.تحقیقات یادشده که با همکاری 11 موسسه حقوقی و مؤسسات حقوق بشری در انگلیس صورت گرفته نشان می‌دهد یک‌سوم مهاجران زندانی، صاحب فرزند بوده و 84 درصد دیگر نسبت به علت اخراج خود از کشور بی‌اطلاع هستند.نکته قابل‌توجه در تحقیقات گاردین این است که نیمی از زندانیان در مراکز مهاجرتی هیچ جرمی مرتکب نشده اما به‌طور میانگین به مدت 4 ماه در زندان به سر می‌برند. بسیاری از این افراد دست‌کم 4 سال در انگلیس زندگی کرده و برخی دیگر تا حتی 20 سال ساکن این کشور بوده‌اند.بر اساس آمار وزارت کشور انگلیس، این افراد 8 درصد کل زندانیان مهاجر در انگلیس را شامل می‌شوند. یک سخنگوی وزارت کشور انگلیس به گاردین گفته است بازداشت افراد بخش مهمی از نظام مهاجرتی به شمار می‌رود. وی بااین‌حال اذعان داشته است که این اقدام بایستی سطح آسیب‌پذیری افراد را مدنظر قرار دهد.گاردین در ادامه عنوان کرد تحقیقات صورت گرفته حاکی است که صدها تن از افراد آسیب‌پذیر برای مدت نامعلومی در حبس به سر می‌برند که این مساله نشان‌دهنده سیاست حزب حاکم برای ایجاد 'فضای خصمانه' علیه مهاجران در جامعه است.'رولند آجووی' عضو دفتر حقوق بشر سازمان ملل متحد در امور بازداشت خودسرانه افراد، می‌گوید دولت‌ها بایستی اطمینان حاصل کنند که بازداشت افراد مهاجر به عنوان آخرین راهکار مورد استفاده قرار می گیرد. ضمن آنکه مدت بازداشت نمی‌تواند نامحدود باشد و قوانین ملی بایستی حداکثر دوره حبس را معلوم کند.'دیانه آبوت' وزیر کشور کابینه در سایه نیز این گزارش را تکان‌دهنده خوانده و گفته است: دولت بارها [ به‌دروغ] اطمینان داده که افراد آسیب‌پذیر، قربانیان قاچاق انسان و کودکان زندانی نخواهند شد. اما نتیجه این تحقیقات نشان می‌دهد که اطمینان‌های دولت بی‌ارزش است. وی افزود: افراد در حالی زندانی می‌شوند که هیچ چشم‌انداز و دستورالعملی برای آزادی آن‌ها وجود ندارد. این نشان‌دهنده عمق بی‌عدالتی و رویکرد غیرانسانی نظام حاکم است.گاردین در ادامه گزارش خود آورده است که دولت انگلیس سالانه 25 هزار مهاجر را تا زمان اخراج آن‌ها از کشور زندانی می‌کند. این اقدام سالانه 108 میلیون پوند برای مالیات‌دهندگان انگلیسی هزینه‌بر می‌دارد. در همین حال حبس ابد مهاجران از سوی دادگاه عالی، مقام‌های پارلمانی انگلیس و سازمان ملل مورد انتقاد قرارگرفته است.گزارش‌ها در عین ‌حال حاکی است که وزارت کشور انگلیس سال گذشته میلادی  افزون ‌بر سه میلیون پوند به افرادی که به ‌صورت غیرقانونی زندانی کرده بود غرامت پرداخت کرده است.به گزارش گاردین، انگلیس تنها کشوری در اروپاست که افراد را بدون محدودیت زمانی زندانی می‌کند. تیرماه گذشته ساجد جاوید وزیر کشور انگلیس وعده داد که وضعیت بازداشت مهاجران را اصلاح خواهد کرد، بااین‌حال تحقیقات صورت گرفته نشان می‌دهد که تغییرات کمی در این رابطه حاصل‌شده است.اروپام ** هـ ن **1663**            "}