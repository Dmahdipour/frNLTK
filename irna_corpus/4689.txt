{"onTitr":" فرمانده انتظامی کرمانشاه:    ","titr":" 7 هزار سارق و توزیع کننده مواد مخدر دستگیر شدند","describe":" کرمانشاه - ایرنا - فرمانده انتظامی استان کرمانشاه با اشاره به برخی اقدام های انجام شده توسط پلیس در مدت سپری شده از سال جاری گفت: در این مدت با تلاش همکاران بیش از هفت هزار سارق و توزیع کننده مواد مخدر دستگیر شدند.", "text":"به گزارش خبرنگار ایرنا، سردار «منوچهر امان اللهی» روز دوشنبه در دیدار با آیت الله مصطفی علما نماینده ولی فقیه در استان و امام جمعه کرمانشاه که به مناسبت هفته ناجا برگزار شد، اظهار داشت: چهار هزار نفر از افراد دستگیر شده را سارقان و بیش از سه هزار نفر را توزیع کنندگان مواد مخدر تشکیل می دهند. وی ادامه داد: برای دستگیری خرده فروشان و توزیع کنندگان مواد مخدر بیش از یک هزار و 500 طرح در نقاط مختلف استان اجرا شده که بیانگر اهتمام پلیس برای برخورد با این پدیده خانمانسوز است. سردار امان اللهی با بیان اینکه در حوزه کشفیات انواع جرم نیز توفیقات خوبی داشته ایم، افزود: آمار کشفیات مجموع جرائم در نیمه نخست امسال نسبت به مدت مشابه سال قبل بیش از 20 درصد رشد نشان می دهد. رئیس پلیس کرمانشاه تصریح کرد: با تلاش های شبانه روزی همکاران انتظامی، روند صعودی جرائم در استان مهار و خوشبختانه در بسیاری از جرائم خشن نظیر سرقت های مسلحانه، تجاوز به عنف و ... با کاهش چشمگیری روبرو بوده ایم. وی همچنین با اشاره به گستردگی کار پلیس، افزود: در 6 ماه و نیم سپری شده از سال جاری بیش از 600 هزار تماس با پلیس 110 برقرار شده که بیش از نیمی از این تماس ها منجر به عملیات و مداخله و واکنش پلیس شده است. سردار امان اللهی یادآوری کرد: امنیتی که امروز در جامعه شاهد آن هستیم مرهون تلاش های بی منت و مخلصانه تک تک همکارانی است که در هر ساعت از شبانه روز پای کار بوده و به مقابله با مجرمان و خلافکاران پرداخته اند. فرمانده انتظامی کرمانشاه در بخش دیگری از سخنانش، تاکید کرد: پلیس و همه کارکنان آن، آماده جانفشانی در راه اسلام و انقلاب بوده و با تمام توان از ارزش های نظام مقدس جمهوری اسلامی حمایت و دفاع می کنند. وی در پایان خدمت به مردم و انقلاب اسلامی را باعث افتخار پرسنل انتظامی استان کرمانشاه برشمرد و گفت: رهنمودهای علمای بزرگی نظیر آیت الله علما همواره مدنظر کارکنان بوده است.8066/7458            "}