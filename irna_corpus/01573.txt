{"onTitr":"","titr":" نامزدهای تصدی سمت شهرداری رشت اعلام برنامه کردند","describe":" رشت - ایرنا- رقابت نامزهای راه یافته به تصدی سمت شهرداری رشت امروز (چهارشنبه) در پنجاه و نهمین جلسه فوق العاده شورای اسلامی این کلانشهر پایان یافت.", "text":"به گزارش خبرنگار ایرنا، سه نفر از هفت نامزد تصدی مسئولیت شهرداری رشت به نام های رضا ساغری، علی مبصر و حامد عبدالهی شامگاه سه شنبه با حضور در صحن شورای اسلامی کلانشهر با ارائه برنامه هایشان برای جلب آرای اعضای شورا به منظور به دست گرفتن کلید شهرداری رشت با هم رقابت کردند. سه نفر دیگر از نامزدهای راه یافته برای تصدی در سمت مسئولیت شهرداری رشت به نام های مسعود موسوی، سینا مقدادی و بهزاد نیک فهم در جلسه امروز (چهارشنبه) شورای اسلامی کلانشهر رشت به ارایه برنامه های خود پرداختند.*کسب رضایت شهروندان اولین گام برای تحقق برنامه هاستمسعود موسوی یکی از نامزدهای راه یافته برای به دست گرفتن کلید شهرداری رشت در ارایه برنامه های خود در صحن شورا گفت: کسب رضایت مردم اولین شعار و گام برای تحقق برنامه هاست، اول بایستی مردم را هماهنگ کنیم تا در حوزه شهری، خروجی خوبی داشته باشیم.وی با بیان این که تمام توانم را برای شهرم و شهروندان می گذارم، افزود: شورا، شهرداری و مردم در تعامل با یکدیگر می توانند توسعه یافتگی را برای شهر به ارمغان آورند.وی با تشریح برنامه های خود در حوزه مالی و سرمایه گذاری اظهار داشت: ایجاد انضباط مالی، جذب سرمایه ملی و بین المللی ، وصول عوارض، پایش و مدیریت درآمدها و هزینه ها، الکترونیکی شدن سیستم مالی و مدیریت وصول مطالبات و ساماندهی در این حوزه مورد تاکید است.وی در بخش دیگری از ارایه برنامه خود با تاکید بر اهمیت جذب سرمایه های ملی و بین المللی خاطر نشان کرد: مشارکت شهری در امور سرمایه گذاری، استفاده از ظرفیت منطقه آزاد برای توسعه فعالیت های اقتصادی، ایجاد ساز و کار برای ورود مسافران و گردشگران علمی و فنی در این بخش مورد توجه است.موسوی با تشریح برنامه های خود در حوزه خدمات شهری بیان داشت: فرهنگ سازی در کاهش تولید زباله و آموزش برای تفکیک از مبدا در این بخش اهمیت دارد.وی در بخش حمل و نقل و ترافیک اظهار داشت: رینگ ها را بایستی تکمیل کنیم تا جریان ترافیبکی در شهر بهبود بخشیم، ساخت ایستگاه های تاکسی رانی و اتوبوس رانی مناسب و فرهنگ سازی و تشویق برای استفاده از حمل و نقل عمومی را نیز مورد توجه قرار داده ام.موسوی با ارایه برنامه های خود در بخش افکار عمومی و رسانه خاطر نشان کرد: ایجاد سامانه ارتباطی برای شفاف سازی عملکرد شهرداری به منظور افزایش سرمایه اجتماعی را انجام می دهم.وی در بخش دیگری از سخنانش با بیان این که تخصص و توانمندی نیروها مهم و قابل توجه است، بیان داشت: فرد سیاسی نیستم، من بایستی کاری که بلدم را به خوبی انجام و به مرحله اجرا بگذارم، بنده فردی نخواهم بود که ایجاد حاشیه کنم.وی در خاتمه بیان داشت: شهردار زمانی قدرتمند می شود که اعضای شورا در کنارش باشد تا موضوعات را پیش ببرند و شفاف با هم روبرو شوند.* بازآفرینی فضای شهری باید مورد توجه باشدسینا مقدادی دیگر نامزد راه یافته برای به دست گرفتن کلید شهرداری رشت بازآفرینی فضای شهری را مورد توجه قرار داد و گفت: در دولت این مهم به عنوان یک طرح ملی برای عمران و آبادانی محلات با هدف ارتقاء کیفیت زندگی و رفاه اجتماعی برای محلات کم برخوردار مورد توجه قرار گرفت.وی ایجاد درآمد پایدار برای شهرداری رشت را مهم دانست و افزود: در این بخش جذب سرمایه گذار مورد توجه است که همه بایستی در این حوزه تلاش کنند.مقدادی افزایش سرانه تفریحی و فضای سبز را مورد تاکید قرار داد و تصریح کرد: حمایت از بسته های گردشگری و تفریحی در قالب سرمایه گذار قابل توجه است.وی پرداخت به موقع حقوق و اضافه کار به صورت هماهنگ و جلوگیری از هر گونه تبعیض را از دیگر برنامه های خود عنوان و تصریح کرد: در اهداف و برنامه های خود ایجاد انگیزه برای پرسنل شهرداری را در هر نوع وضعیت خدمتی را مورد توجه قرار می دهم.وی با بیان این که به کار جمعی و مدیریت شورایی اعتقاد دارم، خاطر نشان کرد: در صورت به دست گرفتن مدیریت شهری رشت ، در عزل و نصب ها در شهرداری بهترین حالت اتفاق خواهد افتاد.* بدون پول می توان رودخانه های زرجوب و گوهررود را سر و سامان دادبهزاد نیک فهم دیگر نامزد راه یافته برای تصدی در سمت شهرداری رشت در ارایه برنامه های خود با بیان این که بدون پول می توان رودخانه های زرجوب و گوهرود را سر و سامان داد، گفت: زور ما به تنهایی به رودخانه ها نمی رسد، کار بخش خصوصی هم نیست، این بخش به تشریک مساعی بین منابع دولتی، روش های تامین منابع و پیمانکاران بزرگ را می خواهد.وی در چشم انداز رشت در افق 1400 به عنوان یکی دیگر از برنامه های خود افزود: در این افق رشت، شهری سرزنده و پویا، شهروند محور و مشارکت جو، شهری هوشمند با حداقل نیاز به حمل و نقل شهری، با عملکرد ملی و فراملی، شهر ایمن و تاب آور در برابر خطرات طبیعی و غیرطبیعی و پیاده محور و دوچرخه محور در نظرگرفته شده است.وی بیان داشت: توسعه گردشگری با رویکرد صنعت سرگرمی در کنار حداکثر بهره مندی از ظرفیت های فرهنگی، تاریخی و مذهبی، دقت و نظارت بر توجه ویژه به اماکن مذهبی با رویکرد توسعه گردشگری مذهبی و تاکید بر نظام محله محور با رویکرد هویت مندی از برنامه های قابل توجه در سیاست های فرهنگی اجتماعی است.وی تجهیز ناوگان حمل و نقل عمومی شهری شامل اتوبوس تاکسی، اجرای طرح جامع حمل و نقل و ترافیک شهری ، تقویت نظام محله ای به منظور کاهش سفرهای درون شهری و اهتمام ویژه در تحقق پروژه های ملی را از برنامه ها در بخش حمل و نقل و ترافیک عنوان کرد.قرار بر این  بود تا اعضای شورا با شنیدن برنامه های نامزدهای راه یافته برای تصدی پست شهرداری رشت امروز چهارشنبه، یک نفر را برای به دست گرفتن سکان مدیریت شهری این کلانشهر انتخاب و معرفی کنند اما به دلیل ترک تعدادی از اعضای شورا از صحن جلسه، انتخاب شهردار به روز دیگری موکول شد. جلسه امروز شورای اسلامی کلانشهر رشت با یک ساعت و نیم تاخیر از زمان اعلام شده و به مدت چهار ساعت برگزار شد.بعد از استراحتی 10 دقیقه ای سید امیرحسین علوی رئیس شورای اسلامی کلانشهر رشت با حضور در صحن شورا گفت: با تماس با اعضای شورا، در زمان حاضر تمایلی برای حضور در جلسه وجود ندارد، این تمایل عدم حضور ممکن است به دلیل خستگی یا هر دلیل دیگر باشد.وی افزود: قطعا دلخوری هایی برای عزیزان وجود داشته و هر یک از نامزدها طرفدارانی داشته اند، با همه اختلاف نظر ها همه ما اعضای شورای شهر رشت و منتخب مردم هستیم. به گزارش ایرنا،  مسعود نصرتی قزوینی نژاد آخرین شهردار کلانشهر رشت که با انتخاب اعضای شورای دوره پنجم، با شعار رشت به سوی شکوفایی به عنوان شصت و پنجمین شهردار سکان مدیریت شهری رشت را به دست گرفته بود؛ سی ام تیرماه سال جاری پس از 10 ماه، استعفایش را به رئیس شورا تقدیم کرد. اعضای شورای اسلامی رشت نیز پس از قبول استعفای نصرتی ، علی بهارمست را به عنوان سرپرست شهرداری این کلانشهر انتخاب کردند. شورای اسلامی کلانشهر رشت 11 عضو دارد. کلانشهر رشت حدود 700 هزار نفر جمعیت ثابت دارد که در طول روز به بیش از یک میلیون و 200 هزار نفر می رسد. 7286/ 6030            "}