به گزارش ایرنا، امام جمعه جیرفت در خطبه های نماز جمعه این هفته گفت: آئین اربعین امسال از سال های قبل مهمتر است زیرا این راهپیمایی سیاسی قلمداد می شود.حجت الاسلام رضا سعادت فر افزود: دشمنان با تصور اینکه تحریم ها سبب کاهش حضور مردم در آئین راهپیمایی اربعین می شود، درصدد راه اندازی تبلیغات در مسیر اهداف خود هستند.وی ادامه داد: مردم با حضور پر رنگ خود توطئه های دشمن را کم رنگ کنند لذا تحریم و تهدید نمی تواند ذره ای از محبت اهل بیت به مردم کم کند.خطیب جمعه جیرفت حضور پرشور مردم در راهپیمایی اربعین را مشت محکمی بر دهان استکبار برشمرد و اظهار داشت: مردم در برگزاری هرچه با شکوه تر این آئین مشارکت کنند.وی با بیان اینکه شهرستان جیرفت سه موکب در آئین اربعین دارد تصریح کرد: این موکب ها با 260 خادم به مدت 15 روز میزبان میهمانان امام حسین (ع) است.وی ضمن دعوت از مردم برای کمک رسانی به موکب ها افزود: تعداد زیادی کامیون حامل کمک های مردم دارالولایه از جیرفت بارگیری شده تا خدمت رسانی بهتری به زائران اربعین امام حسین(ع) انجام شود.حجت الاسلام سعادت فر بهترین نعمت خداوند را محبت به امام حسین (ع) و زیارت اربعین دانست و گفت: راهپیمایی در این مسیر لطف و صفایی دارد.امام جمعه جیرفت در بخش دیگری از سخنان خود به تصویب cft اشاره کرد و گفت: تصویب این لایحه، روز یکشنبه سیاه مجلس را رقم زد.وی به تعبیر زیبای رهبری در تصویب لوایح اشاره و افزود: رهبر معظم انقلاب اسلامی فرمودند این لوایح در نقطه ای برای منافع استکبار جهانی پخت و پز می شود از این رو نباید گول این نقشه را خورد.وی با بیان اینکه مردم، داعش را تروریسم می دانند تصریح کرد: با تصویب cft باید بپذیریم که سپاه، وزرات اطلاعات و وزرات دفاع تروریسم بوده و حق هیچ مبادله ای با این نهادهای انقلابی نداشته باشیم.حجت الاسلام سعادت فر از ابعاد دیگر این لایحه پرده برداشت و گفت: بر اساس این معاهده اگر سرادر حاج قاسم سلیمانی را خواستند، باید تحویل بدهیم.وی بیان کرد: با تصویب cft اطلاع رسانی کاملی از وضعیت مالی و اقتصادی کشور به استکبار جهانی مخابره می شود این در حالی است که امروز کشور در جنگ اقتصادی بسر می برد و این مساله بزرگترین خیانت به کشور است.وی به تاریخچه این معاهدات اشاره و تصریح کرد: این قوانین از سال 1368 آغاز و در سال 1380 به رویکرد مبارزه با تروریسم تبدیل شده است که این مساله جای سئوال دارد که این قوانین چه تاثیری در کاهش رشد فعالیت های گروه های تروریستی مانند داعش، رژیم صهیونیستی، القاعده و وهابیون یمنی داشته است.خطیب جمعه جیرفت ادامه داد: تعهد به این معاهدات هیچ تاثیری بر کشورهای عضو نداشته و این مسئله را می توان در وضعیت کشور پاکستان بررسی کرد.وی گفت: وزیر اقتصاد با امضای این معاهده با اعتراضات مراجع تبلیغ و جامعه مدرسین حوزه مواجه شد ولی این مساله درسی برای نمایندگان مجلس نشد.حجت الاسلام سعادت فر به حاشیه های تصویب cft اشاره و تصریح کرد: رئیس مجلس در هنگام تصویب این لایحه اعلام کرد مقام معظم رهبری هیچ مخالفتی با این مساله ندارند و این سبب سو استفاده نمایندگان لیبرال شد.امام جمعه جیرفت به فرمایشات رهبر معظم انقلاب اسلامی در آخرین دیدار با نمایندگان مجلس اشاره کرد و گفت: رهبری در این دیدار به صراحت با این معاهدات خارجی مخالفت کردند ولی چرا نمایندگان مجلس بر خلاف این جریان عمل می کنند.وی تصریح کرد: نمایندگانی که به شفافیت رای خود و شفاف سازی اموال خود رای ندادند چگونه حاضرند شفایت اطلاعات کشور را به دشمن اعلام کنند.حجت الاسلام سعادت فر به سخنان وزیر امور خارجه در مجلس اشاره کرد و گفت: ظریف اظهار داشت هیچ تضمینی برای برطرف کردن تحریم ها نیست از این رو تجربه تلخ برجام چرا باید دوباره با تعهد به بدعهدان دوباره تکرار شود.** امام جمعه سیرجان نیز گفت: علت دشمنی آمریکا با نظام اسلامی سیلی خوردن از اسلام و انقلاب اسلامی است. امام جمعه موقت سیرجان افزود: باید ضمن شناخت کامل دشمن، حضور دشمن را حس کنیم و همراه با جریان دشمن و تبلیغات آنان حرکت نکرده و اعتماد به نفس و عزم بر ایستادگی را فراموش نکنیم. حجت الاسلام حسین حیدری گفت: افراد منافق در جامعه راحت طلب هستند و دشمن را حس نمی کنند و همراه و همزبان دشمن می شوند تا بتوانند ناامیدی را در جامعه بیشتر رواج دهند که می توان گفت در مسیر مقاصد شوم دشمنان حرکت می کنند و ابزار طعمه ها و توطئه های دشمنان می شوند. وی آمریکا را در مقابل ملت ایران بسیار ضعیف عنوان کرد و گفت: عوامل گوناگونی ضعف دشمن را برملا می کند از جمله هزینه های فراوانی که در همه توطئه ها و ترفندها، پرورش تروریست، تحریم ها و ترورها و جنگ و آشوب داشتند و شکست خوردند اما امروز آنقدر به بن بست رسیدند که حتی دست به دروغ و تبلیغات بی محتوای رسانه ای می زنند. خطیب جمعه سیرجان افزود: تبلیغات رسانه ای هم همان جنگ رسانه ای است که همانند بمب شیمیایی عمل می کند و ملت ما باید ضمن درک نحوه خنثی کردن آنان بدانند دشمن ما که امروز قلدر و قدرتمند جهان خود را می داند کارش دروغ پردازی، بزگنمایی مشکلات جزیی، تبلیغات بی محتوا و توطئه به شکل های مختلف است.وی اهمیت راهپیمایی بزرگ اربعین را یادآور شد و گفت: این راهپیمایی همایش بزرگ شیعه و نشانه وحدت و ایستادگی در مقابل طاغوت است که به دنیا بفهمانیم و ثابت کنیم هرگز راه و اهداف حضرت امام حسین (ع) در مقابل دشمنان دین فراموش نخواهد شد و ما همه آمادگی مقابله با دشمنان را داریم و همانند نهضت کربلا برای حفظ اسلام جانفشانی می کنیم. حجت الاسلام حیدری گفت: رهبری معظم انقلاب اسلامی در دیدار با سران سه قوه، رفع مشکلات اقتصادی در قالب کار جهادی و استفاده از نخبگان را تاکید و فرمودند دولت باید این امر مهم را دنبال کند و معیشت مردم را همیشه سرلوحه کار قرار دهد. 3029/7435/7450/7429
      
      