{"onTitr":"","titr":" ورزشکار کهگیلویه و بویراحمد در بازی های پارا آسیایی دوم شد","describe":" یاسوج- ایرنا- مدیرکل ورزش و جوانان کهگیلویه و بویراحمد گفت: سامان پاکباز ورزشکار معلول رشته دوومیدانی این استان در بازی های پارا آسیایی 2018 جاکارتای اندونزی موفق به کسب مقام دوم شد و افتخاری مهم برای ورزش کشور و استان به دست آورد.", "text":"سید محمدتقی علوی روز سه شنبه در گفت و گو با خبرنگار ایرنا اظهار داشت: پاکباز امروز توانست در ماده پرتاب وزنه و با پرتابی به مسافت 15 متر و 19 سانتیمتر پس از ورزشکار کشور ازبکستان به مقام دوم دست یابد.وی افزود: مسعود حیدری دیگر ورزشکار کشور نیز در همین ماده با پرتابی به مسافت 14 متر و 47 سانتیمتر مقام سوم و نشان برنز را تصاحب کرد.مدیرکل ورزش و جوانان کهگیلویه و بویراحمد بیان کرد: سامان پاکباز در این دوره از رقابت ها در 2 ماده پرتاب وزنه و پرتاب دیسک شرکت کرده است.علوی عنوان کرد: پاکباز سه روز دیگر نیز در ماده پرتاب دیسک به میدان می رود. وی ابراز داشت: امید است که سامان پاکباز در این ماده نیز برای ورزش کشور و کهگیلویه و بویراحمد افتخارآفرینی کند.سامان پاکباز با 23 سال سن عضو تیم ملی دوومیدانی کم بینایان و نابینایان رده سنی بزرگسالان بوده و با 10 سال فعالیت ورزشی مدال ها و عناوین متعددی در عرصه های ملی و بین المللی کسب کرده که یکی از مهمترین آنها مدال نقره ماده پرتاب وزنه بازی های پارا المپیک 2016 ریودوژانیرو برزیل است. پاکباز خرداد امسال مجوز حضور در بازی های پارا آسیایی 2018 جاکارتای اندونزی را کسب کرد. سومین دوره بازی های پارا آسیایی از 14 تا 21 مهر امسال در شهر جاکارتا پایتخت اندونزی برگزار می شود. کهگیلویه و بویراحمد حدود 50 هزار ورزشکار ساماندهی شده مرد و زن در رشته های مختلف دارد. 7535/1662            "}