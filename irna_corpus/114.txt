به گزارش بامداد شنبه ایرنا، نشریه تحلیلی 'انتی دیپلوماتیکو' روز جمعه با عنوان 'اگر یک خبرنگار در کنسولگری روسیه، ونزوئلا و یا ایران کشته و قطعه قطعه می شد، چه اتفاقی می افتاد؟' نوشت: تصور چنین اتفاقی بسیار دشوار است اما چنین خبری در تمام شبکه ها بطور مستمر پخش می شد و دیپلمات های این کشورها نیز اخراج شده و یک جنگ بشردوستانه نیز آماده می شد. این نشریه افزود: بن سلمان میلیاردها دلار خرج ترویج تصویری مثبت از حکومتش، حتی در رسانه های ایتالیایی، می کند و بعید به نظر می رسد که خاشقچی به دستور او کشته شده باشد، ولی نمی توان فهمید که چرا، سعودی ها یک تیم مرگ و حتی یک پزشک قانونی متخصص در کالبد شکافی را برای کمک به قطعه قطعه کردن جسد این خبرنگار به کنسولگری خود در استانبول فرستاده باشند. احتمال می رود که پشت این قتل یک دشمنی داخلی در خانواده پادشاهی باشد. این نشریه با لحنی طعنه دار نوشت: جالب اینکه رسانه های ایتالیایی مقابل چنین جنایت بی رحمانه ای، نمی دانند چگونه رفتار کنند و این سئوال مطرح می شود که 'آیا باید عربستان سعودی را تحریم کرد؟' نه، حتی نباید در این باره صحبت شود. چرا که عربستان خریدار اصلی اسلحه از ایتالیا است، تجارتی که با قتل و عام در یمن همواره سودآورتر می شود، به ویژه برای آنهایی که در ایتالیا رشوه های گران بها از عربستان دریافت می کنند. روزنامه 'لاستمپا' نیز نوشت: قضیه خاشقچی ممکن است به واترگیت خاورمیانه با 'بن سلمان' به جای 'نیکسون' تبدیل شود. بن سلمان پیمانی را با ترامپ منعقد کرده و رئیس جمهوری آمریکا نیز دو هدف را دنبال می کند، اول، مهار کردن ایران با استفاده از اهرم اتحاد میان کشورهای حوزه خلیج (فارس) و اسرائیل و دوم رسیدن به توافق صلح میان اسرائیل و فلسطین با تحمیل شرایط دشوارتر برای فلسطینی ها. برای رسیدن به این اهداف سعودی ها اجتناب ناپذیر هستند. به همین دلیل کاخ سفید تحولات اقتدارگرایانه در عربستان از سوی ولیعهد این کشور را تا کنون تحمل کرده است. ولی اقدامی تا این حد ددمنشانه علیه آزادی بیان، برای آمریکا بیش از حد سنگین است. در همین ارتباط سناتورهای دموکرات و جمهوری خواه از ترامپ خواسته اند با استناد به 'قانون ماگینسکی' (قانون مجازات مسئولان جنایات، ناپدید شدن مخالفان، شکنجه و ...) تحقیقاتی را پیرامون قضیه آغاز کند. رئیس جمهوری آمریکا تاکید کرد که خواستار رسیدن به حقیقت است، ولی در عین حال فروش سلاح به سعودی ها را متوقف نخواهد کرد. ولی اگر او در این راستا عقب نشینی کند، زلزله ای در تمام منطقه به وقوع خواهد پیوست که یکی از پیامدهای آن به احتمال قوی نزدیکی آمریکا و ترکیه، که اولین سود برنده این بحران است، خواهد بود.سایر روزنامه های ایتالیایی در روزهای اخیر به نقل از نیویورک تایمز از تکه تکه شدن جسد روزنامه نگار منتقد عربستانی در کنسولگری این کشور در استانبول، جزئیات ورود 15 سعودی (و در میان آن ها یک پزشک جراح) با دو هواپیمای خصوصی به ترکیه و خروج آنها از این کشور بعد از قتل روزنامه نگار مذکور، درخواست 'خدیجه چنگیز' نامزد 'خاشقچی' از رئیس جمهوری آمریکا و همسرش برای روشن کردن قضیه، دعوت از نامبرده به کاخ سفید، اظهارات 'ترامپ' در این رابطه، اعلام آمادگی 'مایک پنس' معاون رئیس جمهوری آمریکا برای اعزام نیروهای 'اف بی آی' به ترکیه و ... خبر دادند. روزنامه لارپوبلیکا در بخشی از گزارش خود نوشت: 'جرد کوشنر' داماد ترامپ که عملاً مسئول تام الاختیار او در امور خاورمیانه است و همچنین 'جان بولتون' مشاور امنیت ملی آمریکا، درباره این قضیه با 'محمد بن سلمان' ولیعهد عربستان سعودی تماس گرفته اند.پیمان آهنین میان 'کوشنر' و 'محمد بن سلمان' به همراه محوری که کل سیاست منطقه ای 'ترامپ' از طرح صلح اسرائیل و فلسطین گرفته تا اقدامات تهاجمی علیه ایران حول آن می گردد، امروز در هاله ای از ابهام قرار گرفته است.  شبد**اروپام**461 **1455**1379
      
      