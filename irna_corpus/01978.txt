{"onTitr":"","titr":" 300 هزار دام در آذربایجان غربی علیه تب برفکی واکسینه می شوند","describe":" ارومیه- ایرنا- مدیرکل دامپزشکی آذربایجان غربی گفت: 300 هزار راس دام در مناطق مختلف استان با آغاز فاز دوم واکسیناسیون علیه تب برفکی واکسینه می شوند.", "text":"کامیار داهیم روز چهارشنبه در گفت و گو با خبرنگار ایرنا افزود: مرحله دوم واکسیناسیون سراسری تب برفکی دام سنگین اعم از گاو، گوساله و گاومیش از نیمه دوم مهرماه امسال در سطح دامداری های استان آغاز شده و به مدت 30 روز کاری ادامه دارد.وی با بیان اینکه این طرح در سه هزار و 600 واحد اپیدمیولوژیک انجام می شود، اضافه کرد: 86 مرکز مایه کوبی بخش خصوصی و 27 اکیپ نظارتی بخش دولتی در این فاز از ایمن سازی دام های استان مشارکت دارند.وی از دامداران خواست برای حفظ سلامت دام‌های خود و جلوگیری از شیوع بیماری‌ از خرید و فروش و جابجایی دامها در مدت زمان اجرای طرح خودداری کنند.داهیم گفت: همکاری و تعامل دامداران با اکیپ‌های دامپزشکی برای انجام عملیات مایه‌کوبی و سایر خدمات دامپزشکی ضروری است.به گزارش ایرنا، برای نخستین بار بیماری دامی تب برفکی از اواخر دی 94 وارد استان زنجان شد و فقط در شهرستان‌های زنجان، خدابنده، ایجرود و ماهنشان شیوع داشت.بیماری دامی تب برفکی به راحتی و خیلی سریع از طریق هوا، آب، نهاده‌های دامی، علوفه و خوراک قابل انتشار به سایر دام‌هاست.این بیماری، یک بیماری بسیار عفونی و به شدت واگیر دام است که به لحاظ شدت خسارات اقتصادی یکی از موانع اصلی در تامین بهداشت و تولید دام و فرآورده های دامی محسوب می شود.در کشور ما بیماری تب برفکی مهمترین عامل تهدید کننده سرمایه دامی، تولیدات دامی و اولین بیماری دامی در جدول مبارزه با بیماری‌های دام قرار دارد.این بیماری می تواند با نقل و انتقال دام های سالم به مناطق عاری از بیماری و یا تماس بیمار با دام های سالم، بزاق، شیر، ادرار، ترشحات و مایعات حاصل از پاره شدن تاول های دام مبتلا، لباس، کفش و لوازم آلوده افرادی که به مکان های آلوده رفت و آمد کرده اند همچنین هوا، آب، علوفه آلوده و اسپرم آلوده منتقل شده و جمعیت دام های حساس را مورد تهدید قرار دهد.بهترین راهکار مقابله با این بیماری واکسیناسیون دام های حساس، جهت ایجاد پوشش ایمنی، اقدامات بهداشتی و قرنطینه ای به منظور جلوگیری از ورود ویروس به دامداری هاست.7125/2093            "}