{"onTitr":"","titr":" آیین سنتی 500 ساله دوشاب پزان در ممسنی برگزار می شود","describe":" شیراز-ایرنا- رئیس اداره میراث فرهنگی، صنایع دستی و گردشگری شهرستان ممسنی گفت: آیین سنتی دوشاب پزان (شیره انگور) که پیشینه ای 500 ساله دارد و در فهرست آثار ناملموس ملی کشور به ثبت رسیده در روستای روبنی (قلاتک) بخش دشمن زیاری از توابع این شهرستان برگزار می شود.", "text":"به گزارش ایرنا برزو محمودی، چهارشنبه در جمع خبرنگاران افزود: این آیین به مناسبت هفته گردشگری، روزهای دوازدهم و سیزدهم مهرماه 97 در روستای یاد شده برپا خواهد شد.وی بیان داشت: معرفی ظرفیت های استان فارس در توسعه پایدار گردشگری کشاورزی با تکیه بر محصول انگور بخش دشمن زیاری شهرستان ممسنی، معرفی منابع، جاذبه ها و زیرساخت های گردشگری، معرفی آداب و رسوم و فرهنگ مردم این بخش، از جمله اهداف برگزاری این آیین سنتی است. او گفت: همچنین معرفی صنایع دستی و هنرهای سنتی مردم بخش دشمن زیاری، معرفی انواع خوراک، نوشیدنی و پوشش سنتی اهالی این بخش از دیگر اهداف برپایی این آیین است.محمودی ادامه داد: از دیگر برنامه های جانبی این رویداد می توان به عرضه انواع  محصولات بومی و ارگانیک شامل انگور، شیره انگور، مویز، کشمش، صنایع دستی، آش غوره و انواع نان های سنتی، خدمات اقامتگاه بوم گردی و پذیرایی محلی، برگزاری تور طبیعت گردی و آب نوردی تنگ روبنی و اسب سواری اشاره کرد.وی بیان کرد: برگزاری رویدادهای بومی در توسعه گردشگری، نقش موثری دارد و با برگزاری اینگونه رویدادها ضمن معرفی و احیای آیین های سنتی افزون بر جذب مخاطب و گردشگر، رونق اقتصادی جوامع محلی را هم در پی دارد.شهرستان ممسنی به مرکزیت نورآباد در فاصله 158کیلومتری غرب شیراز واقع شده است.9873 /6118            "}