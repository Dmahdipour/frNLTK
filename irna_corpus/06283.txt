{"onTitr":"","titr":" کری خوانی، مصرف داخلی دارد؛ برای پرسپولیس دعا کنیم","describe":" یزد- ایرنا- در کری های دو تیم بزرگ تهرانی، همواره قهرمانی های استقلال در آسیا و حضورش در چهار فینال، خودنمایی می کند اما قرمزها همیشه برای مقابله با این کری، برد 6 بر صفر تیم خود را به رخ آبی ها می کشند.", "text":"طرفداران تاج سابق، محال است نگویند 'شما هنوز فینال آسیا را ندیده اید چه برسد به قهرمانی در آن'، و اما پاسخی غیر از همان نتیجه 6 بر صفر نخواهند شنید. شاید برخی از حامیان تیم استقلال به نوعی مایل نباشند  پرسپولیس به فینال رفته و قهرمان آسیا شود شاید به این دلیل  که کری خوانی های اصلی آنها دیگر بی جواب نخواهد بود و کری خوانی برای رقیب دیرینه سخت می شود. اما آیا این موضوع پیش پا افتاده باید طرفداران استقلال را مجاب کند تا دعا کنند تا پرسپولیس به فینال نرسد؟ البته که جواب منفی است، نباید به خاطر کری خوانی، از شکست تیم باشگاهی کشورمان در بازی های بین المللی خوشحال باشیم، این تفکر را از خود بیرون کنیم و نتایج حاصل از موفقیت تیم پرسپولیس در آسیا را مد نظر داشته باشیم. اگر قدری بهتر بیندیشیم به این نتیجه خواهیم رسید که بهتر است دعا کنیم و آرزو داشته باشیم پرسپولیس به فینال رفته و از همه مهمتر جام قهرمانی را بدست آورد. پیروزی تیم یکدست و هماهنگ پرسپولیس بر السد اولین حسنش، حذف دیگر تیم عربی است که آرزوی تمامی ایرانیان است. صعود پرسپولیس تا این مرحله، تاکنون علاوه بر افزایش اعتبار و آبرو برای فوتبال و شخصیت اجتماعی کشور، باعث کسب درآمدی میلیاردی برای تیم سرخ پوش و عدم وابستگی به پول بیت المال شده است.اگر این تیم محروم از نقل و انتقالات به فینال برسد و حتی قهرمان شود، نگاه آسیا و جهان به فوتبال ایران مثبت تر و قهرمانی در جام ملتهای آسیا در دیماه سال جاری ممکن تر خواهد شد. قهرمانی تیم محبوب خیل عظیمی از ایرانی ها، حداقل برای مدتی شادی و نشاط فراوانی به جامعه انتقال میدهد و جوانان بیشتری را به سوی ورزش جلب میکند. رنگ ها را فراموش کنیم، کری های فوتبالی را فقط برای بازیهای لیگ بگذاریم و ملی فکر کنیم؛ در بازیهای درون کشور، قهرمانی ها را برای کری خوانی در نظر بگیریم و بازیهای بین المللی را بازی های سراسر ملی بدانیم، اینگونه اتحاد ملت را بیشتر و دشمن را مایوس تر خواهیم کرد . اگر بنا به هر دلیلی در این شرایط ایده آل که ممکن است سالهای دیگر پیش نیاید، پرسپولیس به فینال نرسد حسرت قهرمانی در آسیا برای ایران 27 ساله میشود و واقعاً جلوه خوبی برای کشورمان نخواهد داشت. آخرین قهرمانی باشگاههای ایران در آسیا در سال 1992 و توسط پاس تهران بدست آمد، هر چند بعد از آن سه فینالیست داشتیم (استقلال، سپاهان، ذوب آهن) اما دیگر قهرمان نشدیم که امیدواریم پرسپولیس بتواند این طلسم را باطل و دوباره ایران را صاحب جام آسیایی نماید. پس همه با هم، زرد و قرمز و آبی و سبز... برای موفقیت پرسپولیس در آسیا دعا میکنیم و حمایت خود را در روز بازی برگشت عیان خواهیم ساخت.'داود شایقی مریم آبادی'6197            "}