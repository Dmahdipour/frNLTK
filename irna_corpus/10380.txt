{"onTitr":"","titr":" طلاق و ازدواج در خلخال کاهش یافت","describe":" اردبیل - ایرنا - رییس اداره ثبت احوال خلخال گفت: آمار  طلاق در این شهرستان امسال در مقایسه با مدت مشابه سال گذشته 25 درصد کاهش داشته است.", "text":"به گزارش ایرنا ، سید عیسی کریم پور روز چهارشنبه در جلسه کارگروه پیشگیری و کاهش طلاق خلخال افزود: آمار ثبت شده طلاق در نیمه نخست پارسال 96 مورد بوده که این رقم امسال به 72 مورد کاهش یافته است.وی وجود فرهنگ غنی مذهبی در جامعه ، پرهیز خانواده ها از موافقت با ازدواج دختران در سن پایین ،اقدامات پیشگیرانه ، ارائه آموزش های خانواده به زوج ها قبل ، حین و پس از ازدواج و ترویج فرهنگ صلح و سازش در بین زوج های جوان را از جمله عوامل کاهش آمار طلاق در خلخال برشمرد.او اظهار داشت: همزمان با کاهش میزان طلاق، آمار ازدواج نیز در این شهرستان امسال بیش از 30 درصد کاهش داشته است.کریم پور گفت: در حالی که در نیمه نخست سال گذشته بیش از 800 مورد ازدواج در این شهرستان به ثبت رسیده بود این رقم امسال به 500 مورد کاهش یافته است.کریم پور نسبت به کاهش ازدواج در خلخال هشدار داد و گفت: جمعیت فعلی این شهرستان بر اساس سرشماری سال 95 کمتر از 86 هزار نفر است که نشان دهنده کاهش 10 هزار نفری در مقایسه با سرشماری سال 90 می باشد.وی گفت: در صورت ادامه روند کاهش ازدواج و موالید در این شهرستان احتمال بحران جمعیت در 10 سال آینده دور از انتظار نیست.او با اشاره به افزایش آمار جمعیت سالمند خلخال اظهار داشت: در کنار کاهش جمعیت، بی رغبتی خانواده ها به فرزند آوری موجب شده تا جمعیت این شهرستان به سمت سالخوردگی و سالمندی رود.معاون فرماندار خلخال هم گفت: کاهش جمعیت روستاها همراه با ترک منطقه از سوی جوانان جویای کار آمار دختران مجرد در روستاهای منطقه را افزایش داده است.احمد قنبری افزود: از زمان راه اندازی دبیرخانه کنترل و کاهش طلاق اقدامات بسیار موثری در زمینه کاهش طلاق و ترویج فرهنگ صلح وسازی دربین زوج های جوان صورت گرفته است.وی گفت: با اجرای برنامه های پیشگیرانه تدوین شده از جمله برگزاری دوره های آموزش خانواده در دبیرستان های دخترانه و دانشگاه ها ، آمار طلاق همچنان در این شهرستان روند کاهشی خواهد داشت. 7119/6018            "}