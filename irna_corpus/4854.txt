{"onTitr":" مدیرکل امور بانوان استانداری لرستان:    ","titr":" پرورش درست کودکان باعث جامعه ای ایمن می شود","describe":" خرم آباد -ایرنا- مدیرکل امور بانوان و خانواده استانداری لرستان گفت: پرورش درست کودکان منجر به ایجاد جامعه‌ای صاحب قدرت و ایمن خواهد شد.", "text":"به گزارش ایرنا ناهید پرویزپور روز دوشنبه در آئین معارفه معاون اداره کل کانون پرورش فکری کودکان استان ضمن تبریک روز جهانی و هفته ملی کودک افزود: دوران کودکی مهمترین زمان برای پرورش تفکر، خلاقیت و نبوغ است.وی بیان کرد: کودکان برکت زندگی و سرمایه‌های انسانی جامعه هستند که برای رشد و بالندگی آنان باید نیازها و حقوق‌شان را بشناسیم.مدیرکل امور بانوان و خانواده استانداری لرستان با بیان اینکه محیط خانواده، نهادها و ارگان‌هایی که متولی این امر هستند باید با مدیریت و برنامه‌ریزی صحیح در تحقق نیازهای کودکان تلاش کنند، گفت: اگر کودکان به‌درستی پرورش یابند، بدون شک در آینده جامعه‌ای ایمن‌تر و صاحب قدرت و تفکر خواهیم داشت.وی افزود: کار برای کودکان بسیار حساس است و برای خدمت در این حوزه باید نگاه عاشقانه‌ای به موضوع داشت.پرویزپور گفت: هر کشوری که بخواهد به توسعه پایدار برسد باید از سرمایه‌های انسانی بر اساس توانمندی‌ها و شایستگی‌ها اعم از زن و مرد استفاده کند. وی افزود: به همین دلیل دولت‌ها به تناسب سیاست‌ها و راهبردهای خود از زنان در مشارکت‌های سیاسی و اجتماعی استفاده کرده‌اند و با نگاهی به گذشته می‌بینیم در بعضی دولت‌ها حضور زنان و مشارکت‌شان در تصمیم‌گیری و تصمیم سازی بیشتر و در بعضی نیز کمرنگ‌تر بوده است.وی بیان کرد: در دولت تدبیر و امید یکی از شعارهای محوری دکتر روحانی در تبلیغات انتخابات، توانمند سازی زنان بخصوص در مشارکت‌های سیاسی و اعطای سهم 30 درصدی مدیریت میانی و عالی به بانوان توانمند و شایسته بود که بعد از پیروزی در رقابت‌های انتخاباتی این مهم از طرف دولت پیگیری و به وزارت‌خانه جهت اجرا ابلاغ شد.مدیرکل امور بانوان و خانواده استانداری افزود: اکنون ما شاهد انتصابات بانوان در پست‌هایی چون معاون وزیر، سفیر، مدیران کل وزراتخانه‌ها، فرمانداران و بخشداران هستیم.وی اظهار داشت: در استان نیز با توجه به نگاه مثبت استاندار محترم در واگذاری مسئولیت به بانوان و ابلاغ بخشنامه‌ای تمامی دستگاه‌های اجرایی مکلف شدند که در پست‌های مدیریتی از توان بانوان و جوانان زیر 40 سال استفاده کنند که این دستور منجر به انتصابات خوبی در تعدادی از دستگاه‌های اجرایی شد ولی تاکنون سهم 30 درصدی محقق نشده است. پرویزپور با بیان اینکه از مدیران کل انتظار داریم در انتصاب بانوان اهتمام بیشتری داشته باشند، عنوان کرد: تجربه ثابت کرده که در شرایط برابر و مساوی زنان توانسته‌اند عملکرد بهتری داشته باشند و توانمندی‌های خود را به اثبات رسانده‌اند.وی با تاکید بر اینکه همه ما باید شرایط را هر چه بهتر تسهیل کنیم تا زنان شایسته ارتقا یابند،گفت: در طول یک سال حضور استاندار لرستان 41 نفر از بانوان و جوانان زیر 40 سال در پست‌های مدیریتی منصوب شده‌اند که می‌توان به انتصاب چهار معاون فرماندار، یک بخشدار و یک معاون مدیر کل ستادی استانداری و همچنین چهار مدیر کل بانو اشاره کرد./6060/7274            "}