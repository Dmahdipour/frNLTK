{"onTitr":"","titr":" آنتی بیوتیک سهم 33 درصدی در نسخه پزشکان خراسانی دارد","describe":" مشهد- ایرنا- معاون غذا و داروی دانشگاه علوم پزشکی مشهد گفت: انواع آنتی بیوتیک 33 درصد از داروهای تجویزی را در نسخه های طبی پزشکان خراسان رضوی تشکیل می دهد.", "text":"دکتر عباس اخگری روز شنبه در گفت و گو با خبرنگار ایرنا افزود: مصرف بی رویه، خودسرانه و کامل نکردن دوره درمان با آنتی بیوتیک باعث ایجاد مقاومت میکروبی شده و بدین صورت این نوع دارو کارایی خود را برای درمان بیمار از دست می دهد. وی ادامه داد: در صورتی که فرد بدون تجویز پزشک به مصرف آنتی بیوتیک اقدام کند نه تنها خود را بدون دلیل در معرض خطر عوارض جانبی آن قرار می دهد، بلکه دچار مقاومت آنتی بیوتیکی و بی اثر شدن آن در درمان می شود.معاون غذا و داروی دانشگاه علوم پزشکی مشهد گفت: مصرف آنتی بیوتیک باید منظم و در ساعت مقرر انجام شود و برای تاثیرپذیری آنها دوره درمان بوسیله آنتی بیوتیک حتی در صورت احساس بهبودی می بایست کامل شود. وی افزود: مصرف آنتی بیوتیک در درمان سرماخوردگی و آنفلوانزا تاثیری ندارد. پیشگیری بهترین راهکار برای مقابله با عوامل ویروسی و درمان بیماریهای سرماخوردگی و آنفلوانزا است.او گفت: مرکز اطلاع رسانی داروها و سموم دانشگاه علوم پزشکی مشهد با شماره تلفن  190 پاسخگوی پرسشهای دارویی و موارد مسمومیت بیماران است.پادزیست یا آنتی بیوتیک ماده‌ای است که از یک میکروارگانیسم تولید یا از آن گرفته می‌شود و میکروارگانیسمهای دیگر را از بین می‌برد یا مانع رشد آنها می‌شود. انواع مختلف آنتی‌بیوتیک‌ از لحاظ خصوصیات شیمیایی، فیزیکی، داروشناسی، طیف ضد میکروبی و مکانیسم عمل با هم متفاوت هستند. آموکسی سلسین، تتراسایکلین، آمپی سیلین و اریترو مایسین از جمله آنتی بیوتیکهای پرکاربرد هستند.3027/1858            "}