{"onTitr":" سردار جعفری:    ","titr":" جبهه استکبار در جنگ اقتصادی شکست می خورد","describe":" بندرعباس - ایرنا - فرمانده کل سپاه پاسداران انقلاب اسلامی جنگ اقتصادی را آخرین حربه دشمنان  دانست و گفت: مولفه های اصلی جبهه استکبار در عرصه های گوناگون علیه جمهوری اسلامی ایران پیوسته شکست می خورد.", "text":"به گزارش ایرنا، سردار سرلشکر «محمدعلی جعفری»، روز دوشنبه در آیین معارفه فرمانده سپاه امام سجاد (ع) هرمزگان وظیفه سپاه به عنوان پاسدار نظام را حفظ نظام اعلام کرد و اظهار داشت: انقلاب اسلامی در عصر و برهه کنونی که دوران مادیت و مخالفت با اسلام و اسلام گرایی است، به وجود آمد. او شکست ناپذیری ملت ایران را ناشی از برکت اسلام دانست و افزود: فلسفه قیام امام حسین(ع) یاری دین خدا است که وظیفه هر مومن نیز به شمار می رود، انقلاب اسلامی نیز در حال یاری دین خدا است. فرمانده کل سپاه پاسداران انقلاب اسلامی بیان کرد: وظیفه سپاه به عنوان پاسدار انقلاب اسلامی، حفظ انقلاب است و بسیجیان تکلیف دارند که این کار را انجام دهند. سردار جعفری مردمی بودن در کنار ویژگی های دفاعی را از امتیازهای مثبت سپاه با سایر سازمان ها و ارگان های دولتی و نظامی برشمرد و گفت: مجموعه سپاه و بسیج وظیفه بسیار سنگینی در همه عرصه ها بویژه در حوزه های نرم اقتصادی، فرهنگی و سیاسی بر عهده دارد. وی ادامه داد: آخرین مولفه دشمنان جنگ اقتصادی است که با اشاره رهبر معظم انقلاب اسلامی با موفقیت پشت سر گذاشته می شود و این تحریم های گسترده ضد ایران هر کشوری را از پای در می آورد اما جمهوری اسلامی ایران ایستادگی بزرگی کرده است. فرمانده کل سپاه در بخش دیگری از سخنان خود با اشاره به تفرقه افکنی های دشمنان از دی ماه سال گذشته تاکنون اظهار داشت: حمایت اسراییل از سلطنت طلب ها و منافقان ضد جمهوری اسلامی ایران برای ایجاد ناامنی در کشور است. سردار جعفری گفت: با وجود همه دشمنی ها علیه انقلاب اسلامی، امنیت و آرامش در کشور ما مثال زدنی است و ما در عرصه دفاع و امنیت هیچ مشکلی نداریم. وی از جنگ رسانه ای و اطلاعاتی به عنوان جنگ نرم یاد کرد که با هدف ضربه زدن به جمهوری اسلامی ایران انجام می شود. فرمانده سپاه پاسداران انقلاب اسلامی تاکید کرد: همه کسانی که دل در گرو انقلاب اسلامی دارند باید برای حفظ آن تلاش کنند. سردار جعفری افزود: به کارگیری نیروهای مومن جوان و دارای انگیزه انقلابی و توانمند به یقین در توسعه کشور و ابعاد سیاسی، اقتصادی و اجتماعی تاثیرگذار خواهد بود. به گزارش ایرنا، در پایان این آیین از کوشش های سردار «رضا ترابی» قدردانی و سرهنگ «اباذر سالاری» به عنوان فرمانده سپاه امام سجاد (ع) هرمزگان معرفی شد. 9887 /6048            "}