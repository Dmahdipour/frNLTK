{"onTitr":"","titr":" جای خالی پروفسور مزدا جراح ستون فقرات در بین کودکان بی‌بضاعت","describe":" تهران- ایرنا- پروفسور کیوان مزدا از مشهورترین جراحان ستون فقرات دنیا به واسطه پشتکار و خدمت نامش همواره ماندگار شد و اکنون جای او در میان کودکان نیازمند و بی‌بضاعت خالی است.", "text":"به گزارش خبرنگار ایرنا، پروفسور مزدا در 31 مرداد 1328 در شهر آبادان به دنیا آمد و از 7 سالگی در فرانسه بزرگ شد. او رشته پزشکی جراحی ارتوپدی و فلوشیپ جراحی ستون فقرات را در پاریس آموخت و روش‌های جدید و نوین جراحی ستون فقرات را بنا نهاد و در انتقال علم، دانش روز و نوآوری به ایران همواره کوشا بود.تکنیک خاص و ابداعی استاد مزدا با عنوان انحراف‌‌های ستون فقرات، هم ‌اکنون در اکثر مراکز دنیا استفاده می‌شود و با این تکنیک منحصر به‌ فرد امکان عمل‌‌های پیچیده ستون فقرات به وجود آمده است.در 11 سال گذشته مزدا و تیمش بدون هیاهو و با دلی مملو از عشق، به ایران می‌آمدند و فرزندان بی‌بضاعت این سرزمین را رایگان عمل می‌کردند. در طول این مدت، همکاری دکتر مزدا با دانشگاه علوم پزشکی تهران، موجب آموزش جراحان بسیاری شد که در سراسر ایران مشغول به درمان بیماران هستند.او از سال 1386 فعالیت خود را در موسسه زنجیره امید ایران آغاز کرد و سالی 4 بار برای ویزیت رایگان کودکان بی‌بضاعت و با بیماری‌های پیچیده و سالی دو بار با تیم خود به منظور عمل‌های جراحی به ایران سفر می‌کرد و این عمل‌های جراحی را در بیمارستان‌های تابعه دانشگاه علوم پزشکی تهران و بیمارستان موقوفه نور افشار انجام می‌داد.در طول 11 سال، در کنار فعالیت درمانی، فعالیت‌های علمی و آموزشی دکتر مزدا با دانشگاه علوم پزشکی تهران ادامه داشت و جراحان ستون فقرات زیادی به ‌واسطه آموزش های وی تربیت شدند و در آخرین سفر خود به ایران در شهریور امسال 28 کودک توسط وی و تیم همراهش تحت عمل جراحی قرار گرفتند.متخصص استخوان و مفاصل و جراح ارتوپدی درباره فعالیت و توانمندی‌های پروفسور مزدا روز جمعه در گفت و گو با خبرنگار علمی ایرنا گفت: این صاحبنظر برجسته با نوآوری خود به نتایج بسیار ارزشمندی دست یافت و همانند پلی ارتباطی، منشا خدمات ارزشمند در کشور ما شده است.دکتر ذبیح الله حسن‌زاده اظهار داشت: خستگی‌ناپذیری از خصیصه دیگر پروفسور مزدا بود و در مدت حضور در ایران برای ارائه خدمات به محرومان سر از پا نمی‌شناخت.وی ادامه داد که توصیه‌های استاد مزدا به پزشکان، خدمت بی‌ادعا به محرومان، انتقال دانش روز و نوآوری، خستگی‌ناپذیری و آموزش به پزشکان جوان بود و وی این مدال خدمت را همواره به سینه داشت.متخصص استخوان و مفاصل و جراح ارتوپدی بیان داشت: هر چند نام، راه و مرام این صاحبنظر برجسته زنده است؛  اما دریغ که کمتر در زمان حیاتشان دیده شده است.حسن‌زاده تصریح کرد: مزدا در جراحی ارتوپدی و رشته فوق تخصص جراحی‌های انحراف ستون فقرات (اسکولیوز) که از پیچیده‌ترین آسیب‌های ستون فقرات به ویژه در کودکان، صاحبنظر بوده است.وی بیان داشت: استاد مزدا در کرسی ریاست بخش ارتوپدی در فرانسه، هرگز وطن را به فراموشی نسپرد و به ویژه کودکانی که با بدشکلی ستون فقرات و انحراف اندام در رنج بودند را تحت عمل جراحی‌های پیچیده قرار داد تا بهتر زندگی کنند و بیشتر لذت ببرند.عضو انجمن ارتوپدی ایران با بیان اینکه بارها در بیمارستان خیریه نور افشار متعلق به هلال احمر شاهد جراحی‌های طولانی این متخصص با تیم فوق تخصص بوده است، تصریح کرد: استاد مزدا در کنار تسکین و درمان درد کودکان نیازمند به صورت رایگان، با همکاری مرکز خیریه زنجیره امید و هلال احمر، از آموزش متخصصان جوان و علاقه‌مند غفلت نکرد و کارهای خالصانه او همه را به حیرت وا می‌داشت.مزدا، هفته آخر شهریور ماه 97 بعد از یک جلسه فشرده کاری در پاریس، دچار حمله قلبی شد و به کما رفت و 11 مهرماه چشم از جهان فرو بست و با توشه‌ای از دعای خیر کودکان نیازمند به جهان آخرت سفر کرد.رئیس دانشگاه علوم پزسکی تهران و انجمن جراحان ارتوپدی ایران در پیامی با ابراز تاسف از درگذشت این پزشک خدوم این ضایعه را به بازماندگان، شاگردان و همکاران آن مرحوم تسلیت گفتند.علمی **1201**1883** 1055            "}