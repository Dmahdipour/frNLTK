{"onTitr":" استاندار هرمزگان:    ","titr":" بخش خصوصی درمجتمع پتروپالایش مکران سرمایه گذاری می کند","describe":" بندرعباس- ایرنا- استاندار هرمزگان گفت: بخش خصوصی سرمایه گذاری عظیمی در مجتمع پتروپالایش مکران شرق استان انجام می دهد.", "text":"به گزارش ایرنا، فریدون همتی شامگاه چهارشنبه در مراسم امضای قرارداد واگذاری زمین پروژه مجتمع پتروپالایش مکران در شهرک صنعتی جاسک اظهار داشت: این مجتمع که شامل پتروشیمی و پالایشگاه است، 350 هزار بشکه ظرفیت تولید دارد.وی افزود: این پروژه در کنار دیگر طرح های مهم ملی توسعه سواحل مکران همچون ایجاد پایانه صادرات نفت ایران، راه اندازی دو پالایشگاه نفت سنگین، ایجاد منطقه آزاد در جاسک و همچنین نیروگاه هزار و 400 مگاواتی سیریک، تحول عظیمی را در شرق هرمزگان و حوزه مکران به وجود خواهند آورد.همتی بیان داشت: این پروژه های بزرگ ملی، اشتغال بسیاری را ایجاد می کنند که اداره کل فنی و حرفه ای استان باید از هم اکنون با نیازسنجی، نیروهای ماهر بومی را جهت اشتغال در این پروژه ها تربیت کند.استاندار هرمزگان تصریح کرد: با اجرای چنین پروژه های بزرگی با استفاده از توانمندی نیروهای داخلی، نشان خواهیم داد که توطئه های دشمنان نمی تواند ما را دچار مشکل کند.همتی بر لزوم کاهش تشریفات اداری و تسریع در صدور مجوزهای سرمایه گذاری برای اجرای پروژه ها تاکید کرد و اظهار داشت: باید برای سرمایه گذاران فرش قرمز پهن کنیم .در پایان این نشست، قرارداد واگذاری زمین پروژه مجتمع پتروپالایش مکران در شهرک صنعتی جاسک میان شرکت شهرک های صنعتی هرمزگان و سرمایه گذار این پروژه امضا شد.شهرستان جاسک در 300 کیلومتری شرق بندرعباس مرکز استان هرمزگان واقع شده است.7198/6048            "}