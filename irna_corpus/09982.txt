{"onTitr":"","titr":" شور عاطفه ها نمادی از بخشش و مهربانی","describe":" زنجان - ایرنا - مرحله دوم جشن عاطفه ها همزمان با سراسر کشور در مدارس این استان نیز برگزار شد که دانش آموزان مقاطع مختلف تحصیلی با دستان پر مهر و محبت خود و با اهدا کمک های نقدی و غیر نقدی نمادی از بخشش و مهربانی را به نمایش گذاشتند.", "text":"به گزارش ایرنا،  امروز مرحله دوم جشن عاطفه ها در حالی در مدارس استان زنجان آغاز شد که کمک به همنوع ،یاری رساندن به افراد نیازمند رنگ دیگری داشت و این قشر آینده ساز با نیکوکاری بیش از گذشته انس و الفت پیدا کردند.سینا 11 ساله که کلاس پنجم درس می خواند، با دیگر دوستان خود در غرفه نیکوکاری یکی از مدارس تعیین شده برای جشن عاطفه ها حضور دارد به خبرنگار ایرنا گفت: در این غرفه نیکوکاری اقلام خوراکی را در اختیار دیگر دانش آموزان قرار می دهیم و به نوعی احسان و نیکوکاری محسوب می شود.وی اظهار داشت: احسان و نیکوکاری مشکلات دانش اموزان نیازمند را برطرف می کند و دانش آموزان در مدارس با کمک های کوچک خود یاری گر هستند.مدیرکل دفتر امور اجتماعی و فرهنگی استانداری زنجان نیز در مراسم نمادین شور عاطفه ها در یکی از مدارس شهر زنجان نیز گفت: انتقال مفاهیم به کودکان و نوجوانان را می توان با مهارتهای خاصی انجام  داد و این موضوع  از ابعاد مختلف اهمیت بسزایی دارد.مسیح الله سلطانی افزود: بحث مشارکت های مردمی برای کمک به افراد نیازمند و مشکلات دار وظیفه تک تک آحاد جامعه است و برای فرهنگ سازی این مهم را باید از سنین پایین به ویژه دانش آموزان آغاز کرد.وی بیان کرد: احسان و نیکوکاری در این استان به ویژه شهر زنجان نمود بیشتری دارد و در این میان ظرفیت های متعددی برای کمک به همنوع وجود دارد و کمک رسانی انان بیش از گذشته افزایش داشته است.این مسئول ادامه داد: بر این اساس 14 تا 20 مهر امسال هفته ملی کودک با شعار'آینده را باید ساخت' که توجه دستگاههای متولی امر به ویژه آموزش و پرورش نقش بسیار تعیین کننده ای دارد.وی خاطر نشان کرد: تربیت و آموزش های لازم از سنین کودکی و مقاطع ابتدایی جدی گرفته شود که ارائه مهارت های ویژه در این بخش نیز آینده ای بهتر را رقم خواهد زد.** خیران و مردم زنجان 17 میلیارد ریال کمک کردندمدیرکل کمیته امداد امام خمینی(ره) استان زنجان در این ارتباط به خبرنگار ایرنا گفت: مرحله اول جشن عاطفه‌ها نیمه شهریور امسال با هدف جمع ‌آوری کمک‌های خیران برای دانش آموزان تحت حمایت این نهاد و با شعار 'لبخند مهر، بسته به مهر شما'  با همکاری رسانه های استان در میادین و معابر سطح شهر برگزار شد.هدایت صفری افزود: بنابر این تاکنون 17 میلیارد ریال در  این مرحله از طریق کمک های مردمی در قالب جشن عاطفه ها کمک شد و  مرحله دوم نیز  همزمان با سراسر کشور به دلیل تقارن روز جشن عاطفه ها با ایام محرم این مراسم ملی و معنوی در بیش از 2 هزار مدرسه استان با عنوان شور عاطفه در حال برگزاری است.وی اظهار داشت: کمک های جمع آوری شده در هر مدرسه با نظارت کمیته امداد در بین دانش آموزان نیازمند همان مدرسه توزیع می شود و در مدرسه های برخوردار این کمک ها با انتخاب مدرسه معین به مدارس دارای دانش آموزان نیازمند اهدا می شود.این مسئول ادامه داد: شور عاطفه ها یک تالار عظیم در زمینه نشر و ترویج عاطفه های انسانی است که این مهم در یک بستر همدلی و همزبانی رخ می دهد که با همکاری موثر آموزش و پرورش و دانش آموزان در حال برگزاری است.وی اضافه کرد:طبق پیش بینی انجام گرفته با برگزاری این مرحله از جشن عاطفه ها و کمک های نقدی و غیر نقدی مردمی طی روزهای آینده این رقم به حدود 2 میلیارد تومان برسد.صفری افزود: طی برگزاری مرحله و کمک های انجام گرفته به دست نیازمندان رسید و امسال هیچ دانش آموز نیازمندی بدون کیف و لوازم التحریر در مدارس استان حاضر نشد.وی بیان کرد: هم استانی ها در صورت عدم دسترسی به پایگاهها می توانند از بسترهای الکترونیکی با کد دستوری #1*8877*، تلفن گویای 0968877، شماره حساب 1212 بانک ملی و شماره سیبای 0108640425009 نرم‌افزار سکه، سنا به ‌منظور واریز کمک ‌های نقدی و غیرحضوری به دانش آموزان نیازمند در جشن عاطفه‌ها پیشگام شوند.این مسئول ادامه داد: با هدف نهادینه کردن فرهنگ احسان و انفاق در مدارس امسال 103 هزار پاکت عاطفه ها در بین دانش آموزان استان برای جمع آوری کمک های نقدی توزیع شد که تا کنون با استقبال این قشر مواجه بوده است.وی خاطر نشان کرد: پاکت های شور عاطفه ها از طریق سازمان دانش آموزی  پس از ثبت کمک های انجام شده در بین دانش آموزان استان توزیع خواهد شد.9646/8068            "}