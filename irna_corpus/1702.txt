{"onTitr":"","titr":" سفیر رژیم صهیونیستی کوربین را یهود ستیز خواند","describe":" لندن – ایرنا – «دنی دنون» سفیر رژیم صهیونیستی در سازمان ملل متحد، «جرمی کوربین» رهبر حزب کارگر انگلیس را فردی یهود ستیز خواند که با حمایت از جنبش بایکوت، عدم سرمایه‌گذاری و تحریم رژیم اسرائیل به افکار نژادپرستانه دامن زده است.", "text":"به گزارش روز چهارشنبه ایرنا، دنون این ادعا را در نشستی در مجلس اعیان انگلیس بیان کرد و افزود، رهبر حزب کارگر انگلیس تلاش می‌کند تا این کشور را به دوران تاریک تاریخ برگرداند. اظهارات او دو ماه پس‌ازآن مطرح می‌شود که یک تصویر منتشر شده از کوربین در سال 2014 نشان می‌دهد که او از آرامگاه فلسطینیان کشته ‌شده در بمب‌گذاری مقر اصلی سازمان آزادی‌بخش فلسطین در سال 1985 بازدید کرده و از سوی نخست‌وزیر رژیم صهیونیستی مورد انتقاد قرار می‌گیرد.بر اساس گزارش‌ها، در نزدیکی مزار این افراد مزار تعداد دیگری از فلسطینیان قرار دارد که در جریان بازی‌های المپیک 1972 مونیخ 11 اسرائیلی و یک پلیس آلمانی را کشته‌اند. صهیونیست‌ها این واقعه را با عنوان «سپتامبر سیاه» نام‌گذاری کرده‌اند.روزنامه «دیلی میل» مدعی شده بود که کوربین بر سر مزار فلسطینیان عامل سپتامبر سیاه حاضر شده و به آن‌ها ادای احترام کرده است.همین امر موجب شد تا نتانیاهو با انتشار پیامی در توییتر به کوربین حمله کرده و بنویسد: قرار دادن دسته‌گل روی قبر 'تروریست‌هایی' که دست به کشتار مونیخ زدند و تشبیه اسرائیل به آلمان نازی از سوی جرمی کوربین بی‌تردید مستحق محکومیت است.کوربین نیز در پاسخ گفت: ادعاهای نتانیاهو درباره اقدامات و صحبت‌های من دروغ است. چیزی که مستحق محکومیت است قتل بیش از 160 معترض فلسطینی (اشاره به کشته‌های تظاهرات بازگشت در مرزهای غزه) به دست نیروهای اسرائیلی است.یک سخنگوی حزب کارگر، اظهارات سفیر رژیم صهیونیستی را اهانت‌آمیز خواند و گفت: کوربین اراده خود برای مقابله با یهودستیزی را بارها مورد تأکید قرار داده است. این برای اولین بار نیست که کوربین موجب عصبانیت صهیونیست‌ها می‌شود. در سال گذشته (96) به مناسبت صدمین سالگرد اعلام بیانیه بالفور قرار بود تا مراسم شامی با حضور شخصیت‌های انگلیسی و اسرائیلی برگزار شود اما « کوربین» رهبر اعلام کرد که در این ضیافت شام شرکت نمی‌کند.در سال 95 هم‌ حزب کارگر رژیم صهیونیستی از همتای انگلیسی خود دعوت کرده بود تا از موزه هولوکاست بازدید کند اما جرمی کوربین این دعوت را رد کرده و فرد دیگری را به‌جای خود برای بازدید از موزه معرفی کرد. همین امر موجب شده تا کوربین که در آن زمان با نوعی کودتا برای کنار رفتن از سمت ریاست حزب مواجه بود با انتقادات جدیدی مواجه شود.  در سال جاری نیز کوربین در سخنانی در لندن ضمن محکوم کردن کشتار فلسطینی‌ها در جریان تظاهرات در نوار غزه اعلام کرد، سرپوش گذاشتن بر اقدامات رژیم اسرائیل در کشتار فلسطینیان معترض که به هیچ سلاحی مسلح نیستند باید متوقف شود. وی ضمن محکوم کردن رژیم اشغالگر قدس به خاطر کشتار معترضان فلسطینی از قدرت‌های بین‌المللی به خاطر سکوت در برابر «بی‌عدالتی و اقدامات غیرقانونی و غیرانسانی» اسرائیل انتقاد کرد.کوربین دو هفته پیش در کنفرانس سالانه حزب کارگر نیز تصریح کرد که به‌محض پیروزی در انتخابات، فلسطین را به‌عنوان یک کشور مستقل به رسمیت خواهد شناخت. او گفت حزب کارگر یک‌صدا حملات ارتش اسرائیل علیه صدها تن از راهپیمایان فلسطینی را محکوم می‌کند.رهبر حزب کارگر انگلیس، تداوم اشغال گری و شهرک‌سازی در سرزمین‌های اشغالی و زندانی کردن کودکان فلسطینی توسط رژیم صهیونیستی را اقدامی گستاخانه خواند و تصریح کرد که حزب کارگر از راه‌حل تشکیل دو دولت فلسطین و اسرائیل حمایت می‌کند. این در حالی است که به گفته او، باگذشت نزدیک به ربع قرن پس از توافق اسلو چشم‌اندازی برای رسیدن به صلح و عدالت در این منطقه وجود ندارد، فاجعه فلسطین چنان ادامه دارد و جامعه جهانی نظاره‌گر ماجراست.به‌تازگی، همکاری پیشین کوربین با شبکه 'پرس تی وی' در لندن سر زبان‌ها افتاده و او از سوی افکار عمومی تحت‌فشار قرار گرفته است. از سوی دیگر، 'پرس تی وی' نیز به دلیل انتشار خبری درباره رأی عدم اعتماد اعضاء حزب کارگر به خانم ژوان ریان نماینده این حزب که ریاست گروه موسوم به دوستان اسرائیل را بر عهده دارد در کانون توجه رسانه‌ها قرار گرفت.ریان که از منتقدین سرسخت کوربین و گرایش‌های ضد سامی گری او به شمار می‌رود در نشست ماه گذشته اعضاء این حزب، رأی اعتماد نیاورد و برای سرپوش گذاشتن بر شکست خود، 'پرس تی وی' را به نفوذ در این نشست و نقض قوانین حزبی متهم کرد.به‌رغم حمایت دولت انگلیس از رژیم صهیونیستی، افکار عمومی در این کشور نسبت به سیاست‌های تل‌آویو و نفوذ لابی صهیونیسم در امور سیاسی کشورشان معترض هستند.اروپام ** هـ ن **شبس**1613            "}