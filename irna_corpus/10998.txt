{"onTitr":" سخنگوی وزارت کشور:    ","titr":" گزارشی جامع از حمله تروریستی اهواز به مجلس ارائه می شود","describe":" تهران - ایرنا - سخنگوی وزارت کشور گفت: گزارشی جامع از حمله تروریستی اهواز پس از بررسی در شورای امنیت کشور جمع بندی و در اولین فرصت به مجلس شورای اسلامی ارائه می شود.", "text":"به گزارش ایرنا، مجلس شورای اسلامی صبح امروز - سه شنبه - برای بررسی حمله تروریستی اهواز جلسه غیرعلنی سه ساعته با حضور مسئولان ذیربط برگزار کرد. «سیدسلمان سامانی» قائم مقام وزیر در امور مجلس و هماهنگی استان ها در گفت و گو با خبرنگار سیاسی ایرنا با اشاره به حضور عبدالرضا رحمانی فضلی وزیر کشور در جلسه غیرعلنی مجلس شورای اسلامی، افزود: در جلسه غیرعلنی مجلس شورای اسلامی مقرر شد وزیر کشور گزارش حادثه تروریستی اهواز را جمع بندی و به مجلس ارائه کند.   قائم مقام وزیر در امور مجلس و هماهنگی استان ها توضیح داد: در جلسه امروز مجلس گزارشی از سوی وزیر کشور و دیگر مسئولان دستگاه های متولی موضوع حادثه اهواز به نمایندگان ارائه شد.سخنگوی وزارت کشور افزود: پس از بررسی گزارش های ارائه شده، مقرر شد وزارت کشور با بررسی گزارشات دستگاه های متولی موضوع، گزارش جامعی از اقداماتی را که توسط دستگاه ها، قبل و حین حادثه تروریستی اهواز انجام شده، تهیه و تدوین کند.قائم مقام وزیر در امور مجلس و هماهنگی استان ها تصریح کرد: این گزارش پس از تدوین، در شورای امنیت کشور جمع بندی و در اولین فرصت به مجلس شورای اسلامی ارائه خواهد شد.سامانی با محکوم کردن اقدام تروریستی اهواز و ابراز همدردی با خانواده شهدای این حادثه تاسف بار خاطرنشان کرد: وقوع چنین حوادثی نمی تواند در وحدت و انسجام ملت شریف ایران خللی ایجاد کند.سخنگوی وزارت کشور گفت: مسئولان وزارت کشور، استانداری خوزستان، نمایندگان مجلس، نیروهای نظامی و انتظامی و تمام مردم ایران یکدل و همراه در کنار مردم خوزستان ایستاده اند و نخواهند گذاشت خواب دشمن برای هر گونه آسیب به امنیت شهروندان تعبیر شود.   به گزارش ایرنا، در حمله تروریستی اهواز که شنبه هفته گذشته در رژه نیروهای مسلح رخ داد، جمعی از هموطنان شهید و زخمی شدند.سیام**3070**1535            "}