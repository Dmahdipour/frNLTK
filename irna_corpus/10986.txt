{"onTitr":"","titr":" دلاربازان دلارباخته","describe":" همدان - ایرنا - شیب تند کاهش قیمت ارز و دلار در 24 ساعت گذشته حال دلالان و محتکران بازار ارز را ناخوش کرده است؛ اتفاقی که پیش بینی می شد با مدیریت بازار ارز هرچه زودتر اتفاق بیفتد اما عده ای طمعکار آن را باور نداشتند.", "text":"به گزارش روز سه شنبه ایرنا، سقوط آزاد قیمت دلار که از روز گذشته کلید خورد، باعث شد تا دلالان و محتکران ارز بیش از دیگران به تب و تاب افتاده و نگران ساعات آینده باشند؛ افرادی که به خیال خام سود باد آورده، به التهاب بازار ارز کشور دامن می زدند.اما جدا از نگرانی فروشندگان ارز خانگی، برخی دلالان با ایجاد کانال های خبری در فضای مجازی و شبکه های اجتماعی، قصد دارند مردم را با انتشار اخباری مبنی بر توقف کاهش قیمت دلار و روند معکوس آن در ساعات آینده، گمراه کنند.دلالان یاد شده در این سایت ها و شبکه های اجتماعی بدون ضابطه دست به قیمت گذاری ارز و سکه می کنند و در واقع این دلالان هستند که با ایجاد اخبار جعلی در فضای مجازی، تلاش دارند بار دیگر برای ارز و سکه حباب قیمتی ایجاد کنند تا به منافع شخصی خود دست یابند.اما کاهش واقعی قیمت دلار و ارز در بازار خرید و فروش، باعث شد تا بسیاری از این کانال ها با ریزش شدید کاربران مواجه شوند تا در بازارگرمی خود شکست دیگری را تجربه کنند.بررسی میدانی خبرنگار ایرنا در بازار همدان حاکی از آن دارد که هم اینک دلار توسط برخی واسطه ها به نرخ 83 هزار ریال خریداری می شود اما نکته جالب توجه اینکه دلار توسط دلال ها بیش از 120 هزار ریال به فروش می رسد و صرافی ها نیز کمتر به خرید دلار اشتیاق نشان می دهند.از سوی دیگر، این وضعیت باعث شده تا فروشندگان دلار که مستاصل به نظر می رسند، برای فروش دلار خود در تکاپو بوده و در حال چانه زنی با دستفروشان باشند.این کاهش قیمت ارز حتی باعث شده است که برخی صرافی ها پیش از ساعات اداری نسبت به بستن مغازه های خود اقدام کنند؛ با این حال دلارباختگان همچنان در خیابان ها پرسه می زنند و تلاش دارند دلارهای خود را به بالاترین نرخ ممکن بفروشند.دلال ها نیز مدام به صورت تلفنی در حال بررسی آخرین نوسان نرخ دلار هستند و چهره های نگران آنها حاکی از ادامه روند سقوط قیمت ارز در ساعات آتی دارد. آشفتگی در عملکرد فروشندگان دلارهای خانگی باعث شد تا ساعاتی پیش بانک مرکزی ایران از کلیه بانک هایی که مجاز به عملیات ارزی هستند، بخواهد نسبت به خرید ارز از مردم اقدام کنند.7520*2090            "}