{"onTitr":"","titr":" دیابت نوع دو و افزایش احتمال بروز تومور و سرطان","describe":" تهران- ایرنا- مطالعات جدید محققان سوئدی نشان می دهد دیابت نوع 2 احتمال بروز تومور و مرگ ناشی از سرطان را افزایش می دهد.", "text":"به گزارش گروه اخبار علمی ایرنا از پایگاه خبری ساینس دیلی، محققان با بررسی بیش از 450 هزار بیمار مبتلا به دیابت نوع 2 و بیش از 2 میلیون فرد سالم در سوئد بین سال های 1998 تا 2014 میلادی و تمرکز روی 12 نوع سرطان دریافتند دیابت نوع 2 با افزایش احتمال بروز تومور و سرطان مرتبط است.این مطالعه با مقایسه افراد مبتلا به دیابت و افراد سالم نشان می دهد افراد مبتلا به قند خون 231 درصد شانس بیشتری برای ابتلا به سرطان کبد دارند. این آمار برای سرطان های لوزالمعده و رحم به ترتیب 119 و 78 درصد است. در ادامه این مطالعه آمده است شانس ابتلای افراد مبتلا به دیابت به سرطان های کلیه، کیسه صفرا و مجاری صفراوی، معده، کولورکتال و سینه به ترتیب 45، 32 ، 21، 20 و 5 درصد بیشتر از افرادی است که به دیابت مبتلا نیستند. این رقم در مورد سرطان مثانه نیز 20 درصد است.این مطالعه به هیچ عنوان رابطه علت و معلولی بین سرطان و دیابت را تایید نمی کند و به این معنی نیست که دیابت عامل بروز سرطان است، همچنین به این منزله نیست که تمام بیماران مبتلا به دیابت نوع 2 به سرطان مبتلا می شوند. این مطالعه فقط نشان می دهد دیابت می تواند یکی از عوامل خطر بروز سرطان باشد.این مطالعه بیش از پیش لزوم تصحیح شیوه زندگی را نشان می دهد. تحرک و ورزش روزانه، مصرف نکردن دخانیات و الکل، رژیم غذایی سالم و کم کالری، اجتناب از مصرف غذاهای چرب، پرکالری و فرآوری شده از جمله مهمترین اقدامات شیوه زندگی سالم هستند.دیابت به علت ناتوانی بدن در تولید یا مصرف انسولین بوجود می ‏آید. انسولین ماده ‏ای است که توسط لوزالمعده تولید می شود و نقش آن استفاده از قند به عنوان عظیم ترین منبع انرژی بدن است. قند خون بالا به مرور زمان بر تمام ارگان های بدن تاثیر می گذارد و منجر به بیماری های قلبی، سکته مغزی، نارسایی کلیه، نابینایی، ناتوانی جنسی و عفونت های منتهی به نقص عضو می شود.بر اساس این گزارش، اکنون 415 میلیون نفر، یعنی از هر 11 فرد بالغ یک نفر، به دیابت نوع 2 مبتلا هستند و پیش بینی می شود این آمار تا سال 2040میلادی به 642 میلیون نفر برسد.این مطالعه دهم مهر در نشست سالانه انجمن دیابت اروپا ارایه شد.  علمی (6)**9259**2025            "}