{"onTitr":"","titr":" جنگل های خاتم، نگین سبز  کویر استان یزد","describe":" یزد- ایرنا- جنگل های خاتم، چون نگینی سبز به زیبایی و جاذبه های شهرستان و استان یزد رونق بخشیده و زیبایی های آن را دو چندان کرده است.", "text":"به گزارش ایرنا، جنگل های خاتم در جنوبی ترین نقطه استان کویری یزد و در مرز مشترک با استان فارس، موجب جذب گردشگران بی شمار به این شهرستان می شود .جنگل های باغ شادی و باغ معدن، 64 هزار هکتار هستند و در دل منطقه حفاظت شده آن گونه های مهم جانوری زندگی می کنند و گونه های در حال انقراض از جمله گوزن زرد، قوچ، میش، کل، بز و جبیر در آن پرورش داده می شود.در سال 1384 مساحتی بالغ بر 11 هزار و 660 هکتار از جنگل یاد شده تحت مدیریت سازمان حفاظت محیط زیست قرار گرفت تا به پرورش گونه های مختلف جانوری و پرندگان کمیاب بپردازد.منطقه حفاظت شده باغ شادی بخشی از جنگلهای نسبتاً انبوه ارتفاعات انتهایی سلسله جبال زاگرس است که از لحاظ گونه های شاخص درختی و تراکم و تعداد و جوامع گیاهی آن با وضعیت موجود سایر نواحی زاگرس تفاوت قابل توجه و چشمگیری داشته و مانند نگین سبزی در دل کویر می درخشد. این منطقه بدلیل جاذبه های طبیعی و نیز بدلیل اینکه از مناطق تاریخی و سنتی گردشگری محلی و منطقه ای می باشد در تمام طول سال بخصوص ایام تعطیل و عید نوروز میزبان تعداد کثیری از مردم محلی و منطقه ای از شهرها و روستاههای اطراف مرکز استان و حتی استانهای دیگر است که با هدف تفرج به این منطقه رو می آورند.منطقه از نظر فون جانوری و فلور گیاهی، تفاوتهای اساسی با سایر اکوسیستم های استان دارد به گونه ای که فون پستانداران منطقه به سمت گونه هایی همچون خرس قهوه ای، خدنگ، کاراکال، گراز و مانند آن و فون پرندگان نیز از گونه های بیابانی و دشت زی به سمت گونه های درختی نظیر گنجشک سانان تغییر نموده است.از دیگر پستانداران منطقه می توان به گوزن زرد ایرانی در اسارت اشاره نمود، موضوع رهاسازی گوزن زرد ایرانی در محدوده هایی از جنگل باغ شادی اجرا خواهد شد.همچنین محدوده ای به وسعت 200 هکتار در منطقه حفاظت شده جنگل باغ شادی، فنس کشی و در تاریخ 29 اردیبهشت 1385 تعدادی گوزن زرد ایرانی از دشت نار ساری به این مرکز انتقال یافت و در حال حاضر 24 رأس گوزن زرد در محدوده 130 و 70هکتاری از سایت یاد شده زندگی می کنند.هوبره از پرندگان بسیار زیبا و باشکوه مناطق بیابانی و بومی قسمت های دشتی و کم ارتفاع منطقه است که در دشت و مزرعه پایین باغ شادی در طول سال زیست می نماید.از بین خزندگان موجود در منطقه حفاظت شده باغ شادی هم تاکنون 9 گونه شناسایی شده که از این تعداد 2 گونه سمی و 1 گونه نیمه سمی و 2 گونه غیر سمی گزارش شده است.هرات مرکز شهرستان خاتم با حدود 40 هزار نفر جمعیت در فاصله 240 کیلومتری شهر یزد واقع شده است.7534/ 6197'شهلا حیدری' خبرنگار ایرنا در خاتم            "}