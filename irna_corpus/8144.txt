{"onTitr":" رییس کانون وکلای کرمان:    ","titr":" وکیل باید قربانی حق و عدالت باشد نه حق الوکاله","describe":" کرمان – ایرنا – رئیس کانون وکلای دادگستری استان کرمان گفت:  وکیل باید قربانی حق و اجرای عدالت باشد و نباید خود را قربانی حق الوکاله کند چرا که حق الوکاله شدن انسان را به سرمنزل مقصود نخواهد رساند.", "text":"به گزارش ایرنا، مجید شعبانی شامگاه پنجشنبه درچهارمین دوره متوالی مراسم تحلیف کارآموزان افزود: یک وکیل تعهداتش صرفا به موکل نیست بلکه در قبال جامعه، دادگاه و کانون تعهد و وظیفه دارد و تعهداتی که نسبت به جامعه و مردم و دادگستری داریم حائز اهمیت است و باید در احقاق حق کوشش کرد. رئیس کانون وکلای دادگستری استان کرمان با بیان اینکه بین اعضای هیات مدیره کانون وکلای کرمان و  نمایندگان مجلس تعامل خوبی برقرار است گفت: این امر کمک شایانی در ایجاد روابط علمی و اخذ نظرهای کانون های وکلا و پیشبرد مسائل حقوقی داشته است. وی افزود: مراسم تحلیف کارآموزان وکالت بار معنوی بسیار بالایی دارد که در زندگی حرفه ای وکلا یک واقعه خوشایند و به یاد ماندنی است و با سوگندی که یاد و مرور می کنند در مسیر حاکمیت قانون و اجرای حق و عدالت در پیشبرد اهداف جامعه پیش می روند .شعبانی بیان داشت: کانون وکلا در سال 89از کانون مرکز مستقل شد و در حال حاضر دارای یکهزار و 218عضو است که از این تعداد 745نفر مرد و مابقی را بانوان تشکیل می دهند. وی با اشاره به اینکه186 نفر کارآموز وکالت مشغول به کارآموزی هستند گفت: از تعداد 80 نفر که در  آزمون حائز شرکت شدند 70نفر موفق به پوشیدن ردای وکالت و وکیل پایه یک دادگستری شدند. شعبانی وکالت و قضاوت را جزو معدود مشاغلی دانست که دارای مراسم تحلیف و ادای سوگند است و گفت: این نشانگر اهمیت این شغل است و قانون گذار آن ها را به رسمیت شناخته است و آنچه امروز حاصل شده است بی شک حاصل زحمات و پایمردی های بزرگانی است که از حدود یک قرن پیش این مسیر را اغاز کرده اند تا امروز در ایران اسلامی شاهد و ناظر یک کانون وکلای مستقل به عنوان یک نهاد مدنی باشیم. وی با اشاره به اهمیت مشارکت در امور صنفی افزایش کمی تخلفات صنفی و نوع تخلفات در یکی دو سال اخیر گفت: وظیفه ماست که در امور صنفی مشارکت داشته باشیم چرا که اگر اصل این نهاد وجود نداشته باشد و زیر سئوال برود اعتبار ما هم از بین خواهد رفت. 9889/ 5054            "}