{"onTitr":"","titr":" 38 میلیمتر باران در مشهد بارید","describe":" مشهد- ایرنا- رئیس مرکز پیش بینی اداره کل هواشناسی خراسان رضوی گفت: بارش باران از دیشب تاکنون در 13 شهرستان استان گزارش شده که بیشترین آن با 38 میلیمتر در مشهد باریده است.", "text":"یحیی قاینی پور روز یکشنبه در گفت و گو با خبرنگار ایرنا افزود: میزان بارش باران طی این مدت در مناطق مختلف شهر مشهد متفاوت بود. بالاترین آن در ایستگاه باران سنجی منطقه قاسم آباد مشهد به میزان 38 میلیمتر ثبت شد. وی ادامه داد: پس از مشهد، کلات با 31 میلیمتر و قوچان با 22 میلیمتر بیشترین بارندگی را طی این مدت در سطح خراسان رضوی داشته اند.رئیس مرکز پیش بینی اداره کل هواشناسی خراسان رضوی گفت: در مجموع بارش اخیر باران در شهرستانهای قوچان، سرخس، مشهد، گلمکان، سبزوار، نیشابور، درگز، جغتای، کلات نادری، تربت حیدریه، بردسکن، تایباد و کاشمر ثبت شده است. وی افزود: بارش باران که از جمعه شب بیشتر شهرهای خراسان رضوی را فرا گرفته دیشب به اوج خود رسید و تا ظهر امروز 15 مهر ماه ادامه دارد.او به افت چشمگیر دمای هوا نیز اشاره و بیان کرد: بیشینه دمای امروز هوای مشهد 13 درجه سلسیوس پیش بینی شده که نسبت به دیروز 12 درجه کمتر است. همچنین بیشینه دمای هوای شبانه در مناطق سردسیری خراسان رضوی در پی بارشهای رگباری طی شبهای آتی به صفر درجه می رسد.  وی گفت: همچنین وزش باد به نسبت شدید برای مناطق مختلف خراسان رضوی به ویژه در نوار شرقی و جنوبی استان همراه با گرد و غبار در روزهای پیش روی پیش بینی شده است. فریمان با کمینه دمای شش درجه سلسیوس و مه ولات با بیشینه دمای 30 درجه به ترتیب سردترین و گرمترین شهرهای خراسان رضوی طی 24 ساعت گذشته بودند. 3027/1858            "}