{"onTitr":"","titr":" دبه به دستان دغدغه مند","describe":" سنندج - ایرنا - روستای حسین آباد با 871 نفر جمعیت در 15 کیلومتری شرق مریوان قرار گرفته و بخاطر موقعیتش گلوگاه اورامان کردستان شناخته می شود اما اهالی این روستا دو سال است تشنگیشان را دبه بدست از شیر تانکرهای سیار آبرسان رفع می کنند.", "text":"به گزارش خبرنگار ایرنا، با دیدن تانکر حمل آب ذوق زده و خوشحال، دبه به دست به سمتش می دوند، ظرف های پلاستیکی خود را از مخزن آن پر کرده و به سمت خانه هاشان باز می گردند.روستای حسین آباد (بیه که ره) با 305 خانوار و 871 نفر جمعیت در 17 کیلومتری غرب شهر سروآباد و در 15 کیلومتری شرق مریوان قرار گرفته که بخاطر موقعیتش جغرافیای اش(گلوگاه ورود به منطقه اورامان) از اهمیت زیادی برخوردار است. سیستم لوله کشی روستای حسین آباد تقریبا از سال 82 و برای جمعیت آن زمان ایجاد شد که بدلیل مهاجر پذیر بودن این روستا و از آنجایی که پیش بینی ای برای افزایش جمعیت نشده بود، اکنون اهالی روستا با کمبود شدید آب مواجه و به ناچار با تانکر و به صورت سیار آبرسانی به این روستا انجام می شود. دهیار روستای حسین آباد می گوید: این روستای تازه تاسیس حدود 20 سال قدمت دارد و از همان اوایل از تاسیسات لوله کشی آب بهره مند شد اما پیش بینی توسعه و افزایش چنین جمعیتی نشده بود. محمدغریب مشایخی نیا با اشاره به اینکه روستای حسین آباد مهاجر پذیر بوده و جمعیت آن در حال افزایش است، افزود: این روستا 305 باب واحد مسکونی و 250 واحد تجاری دارد بنابراین منبع آب کنونی پاسخگوی نیاز این جمعیتی نیست. وی با بیان اینکه روزانه حدود یک ساعت آب از منبع برای استفاده اهالی روستا رهاسازی می شود، یادآور شد: به دلیل کمبود شدید آب، روزانه چهار سرویس به مقدار 40 هزار لیتر آب از طریق تانکر بین اهالی توزیع می شود. دهیار حسین آباد از حفر چاهی در نزدیکی روستا برای رفع مشکل کمبود آب اشاره کرد و گفت: در حال حاضر تنها کاری که انجام شده حفر این چاه پرآب است که برای ایستگاه پمپاژ، منبع و خط انتقال نیز طبق برآورد آب و فاضلاب روستایی حدود 6 میلیارد ریال اعتبار نیاز است. مشایخی نیا این روستا را دروازه ورود به اورامان معرفی و تاکید کرد: حسین آباد در مسیر حرکت مسافران بویژه کاروان راهیان نور و محل اتراق آنهاست بنابراین نیاز است جدا از رفع مشکل تامین آب شرب اهالی، برای ارائه خدمات به مسافران و کاروان ها نیز چاره اندیشی شود. ** 59 روستای شهرستان سروآباد از آب شرب سالم بهره مند است مدیر شرکت آب و فاضلاب روستایی سروآباد با بیان اینکه 74 روستای دارای سکنه در این شهرستان وجود دارد، گفت: از این تعداد، 59 روستا از خدمات این شرکت و آب شرب سالم بهره مند هستند. فاتح خلاق در گفت و گو با خبنرگار ایرنا اظهار داشت: مابقی روستاها دارای سیستم قدیمی لوله کشی بوده و کمبود آب دارند اما شرایط شان بحرانی نیست. وی با اشاره به اینکه فاضلاب حدود 80 درصد روستاها نیز توسط دهیاری ها ساماندهی شده است، اضافه کرد: اغلب روستاها از کمبود آب رنج می برند اما حسین آباد در شرایط بدتری قرار دارد. خلاق یادآور شد: حدود 2 سال است که سه تا چهار ماه از فصول گرم به روستای حسین آباد آبرسانی سیار صورت می گیرد و روزانه 40 هزار لیتر آب بین اهالی توزیع می شود. مدیر آبفار سروآباد با بیان اینکه این روستا دارای 450 انشعاب و جمعیتی 871 نفری است، اضافه کرد: مخزن آب حسین آباد، 80 مترمکعب ظرفیت دارد و خط انتقال آن کفاف این میزان جمعیت را ندارد. وی از اختصاص سه میلیارد ریال اعتبار در سال جاری برای رفع مشکل کمبود آب این روستا خبر داد و افزود: امسال اقدام به حفر چاهی در نزدیکی روستا کردیم و برنامه ما این است که کل سیستم آبرسانی و لوله کشی را نوسازی کنیم. خلاق با اشاره به اینکه ایجاد ایستگاه پمپاژ و خط انتقال آب در اولویت قرار دارد، ادامه داد: این امور منوط به جذب اعتبارات مورد نیاز است که امیدواریم هر چه زودتر این اتفاق روی دهد. ** آب آشامیدنی 54 روستای کردستان به صورت سیار تامین می شود مدیرعامل شرکت آب و فاضلاب روستایی کردستان می گوید: آب آشامیدنی 54 روستای استان به صورت سیار و با تانکر تامین می شود که این تعداد در سال گذشته 58 روستا بود. صالح مفاخری اضافه کرد: تا پایان سال 96 با فعالیت های شرکت آبفار حدود 77 درصد از روستاهای استان از آب آشامیدنی سالم و لوله کشی بهره مند شدند. وی با اشاره به اینکه شرکت آب و فاضلاب روستایی کردستان پارسال 124 هزار و 747 مشترک داشت، یادآور شد: این آمار نسبت به سال قبل تر از آن، 3،36 درصد افزایش داشته است. مفاخری تاکید کرد: تا پایان سال گذشته 77،12 درصد از روستاهای استان زیر پوشش خدمات این شرکت قرار داشته و از آب آشامیدنی سالم بهره مند بودند. مدیرعامل شرکت آبفار کردستان افزود: در سال جاری در مجموع 322 پروژه آبرسانی در روستاهای استان در دست اجرا است. به گزارش ایرنا، از آنجایی که روستای حسین آباد در منطقه ای مهم به نام سه راه حزب الله (اورامان) قرار گرفته و محل استراحت و توقف مسافران و کاروان های راهیان نور است بنابراین مسئولان این شهرستان باید اقدامی جدی و سریع برای رفع کمبود آب آن انجام داده و دغدغه اهالی را برطرف کنند تا شاهد مهاجرت روستاییان به شهر و افزایش بار مشکلات شهرهایی مانند سروآباد و مریوان نباشیم. استان کردستان با یک میلیون و 603 هزار نفر جمعیت، یک هزار و 697 روستای دارای سکنه و 187 روستای فاقد سکنه دارد که در مجموع یک هزار روستا زیر پوشش خدمات آبفار استان قرار دارند. 7355/9102            "}