{"onTitr":"","titr":" 1366 تعاونی منابع طبیعی در کشور فعالیت می کند","describe":" ارومیه- ایرنا- مدیرکل دفتر آموزش و ترویج سازمان جنگل ها و مراتع کشور با اشاره به اینکه ایجاد تعاونی های منابع طبیعی می تواند زمینه ساز اتفاق های بسیار موثری در جامعه باشد، گفت: یکهزار و 366 تعاونی در حوزه های منابع طبیعی و آبخیزداری در کشور فعالیت می کنند.", "text":"به گزارش ایرنا علی جعفری روز چهارشنبه در نشست منطقه ای تفاهم نامه همکاری سازمان مرکزی تعاونی روستایی و سازمان جنگل ها و مراتع کشور در آذربایجان غربی افزود: از این تعداد حدود 324 تعاونی در ارتباط موثر با سازمان جنگل ها هستند و فعالیت های اجرایی را با مشارکت این تعداد تعاونی انجام می دهیم.وی ادامه داد:  بند 'ب' ماده 29 قانون احکام  برنامه ششم توسعه اشاره مستقیم به واگذاری فعالیت ها و امور به تعاونی ها با تشخیص سازمان های تخصصی منابع طبیعی و آبخیزداری دارد که به همین منظور با تاکید بر این قانون ما علاقه مند به حضور این تشکل ها و تعاونی در بخش منابع طبیعی و آبخیزداری هستیم تا به عنوان یک بازوی قدرتمند در کنار سازمان جنگل ها حضور داشته باشند. وی اضافه کرد: تعاونی ها یک جایگاه قانونی برای مشارکت عمومی است و ایجاد آنها با توجه به بررسی ها و مطالعات ماه های گذشته در حوزه منابع طبیعی برای رسیدن به یک نتیجه مطلوب و رسیدن به یک مشارکت قدرتمند ضروری است.جعفری گفت: ایجاد تعاونی های منابع طبیعی بهترین بستر برای تعریف مشارکت است و 2 سازمان مرکزی تعاونی روستایی و سازمان جنگل ها و مراتع باید برای اجرای این تفاهم نامه گام های موثری بردارند.مدیرکل دفتر جنگل های خارج از شمال سازمان جنگل ها و مراتع و آبخیزداری کشور نیز گفت: با اجرای این تفاهم نامه موقعیت خوبی برای سازمان جنگل فراهم می شود و باید موضوعات این تفاهم نامه عملیاتی و بر اساس زمانبندی شده اجرایی و اهداف مشخص شود.فریبرز غیبی افزود: توانمندسازی تعاونی ها یک موضوع مهم است و هدف فقط تشکیل یک تعاونی صرف و غیرفعال بودن آن نیست بلکه باید برای ایجاد تعاونی های منابع طبیعی برنامه ریزی داشته باشیم.وی بیان کرد: حمایت از فعالان تعاونی های منابع طبیعی باید در دستور کار قرار گیرد و ابتدا باید تعاونی های فعال و غیر فعال شناسایی شده و تعاونی های غیر فعال دوباره احیا شود.وی اضافه کرد: طرح های منابع طبیعی را باید به تعاونی ها ارجاع دهیم تا توانمند و پویا  باشند زیرا اگر تعاونی ها درآمدزا نباشد، غیر فعال خواهند شد.به گزارش ایرنا در ادامه این جلسه پنل اختصاصی با حضور مدیران تعاونی روستایی و سازمان جنگل برگزار شد و حاضران در خصوص مسائل مختلف در حوزه ی منابع طبیعی گفت و گو کردند.8137/3072            "}