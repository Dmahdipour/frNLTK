{"onTitr":"","titr":" جرائم راهنمایی و رانندگی در کردستان 50 درصد کمتر شد","describe":" سنندج - ایرنا - جانشین فرمانده انتظامی کردستان گفت: امسال وقوع جرائم راهنمایی و رانندگی در این استان نسبت به سال های گذشته 50 درصد کمتر شده که نشان از ارتقای فرهنگ ترافیک در میان شهروندان دارد.", "text":"به گزارش خبرنگار ایرنا، سرهنگ عباس مسعودی روز پنجشنبه و به مناسبت آغاز هفته ناجا در نشست خبری اظهار داشت: در 6 ماه اول سال جاری تصادفات رانندگی منجر به فوت در این استان نسبت به مدت مشابه سال گذشته 38 درصد کاهش یافته است.وی از کاهش 9 درصدی تصادفات رانندگی خارج شهری در استان طی این مدت نیز خبر داد و افزود: تلاش ما بالا بردن آگاهی مردم در زمینه رعایت قوانین و مقررات راهنمایی و رانندگی و کاهش تصادفات است.جانشین فرمانده انتظامی کردستان با بیان اینکه وقوع جرم در این استان زیر یک درصد است، یادآور شد: وقوع سرقت در استان اندکی افزایش یافته که آن هم بدلیل مشکلات اقتصادی و تورم موجود در بازار است.سرهنگ مسعودی اولویت و هدف اصلی پلیس را پیشگیری از جرم اعلام و تاکید: مقابله با جرم هزینه اش بسیار بیشتر از پیشگیری است بنابراین باید در زمینه پیشگیری از وقوع جرم بهتر عمل کنیم.وی با بیان اینکه تمام تجهیزات خود را برای پیشگیری از وقوع جرم بسیج کرده ایم، گفت: پلیس به تنهایی قادر به این کار نیست بلکه نقش دستگاه های مختلف همچون آموزش و پرورش و بهزیستی در زمینه کاهش آسیب های اجتماعی و پیشگیری از وقوع جرم بسیار مهم است.سرهنگ مسعودی به اهمیت فضای مجازی و خطرات آن برای نسل نوجوان و جوان جامعه اشاره کرد و اظهار داشت: پلیس فتا در زمینه آموزش دانش آموزان و خانواده ها کارهای خوبی انجام داده و در طول سال این برنامه ها را در دستور کار دارد.وی یادآور شد: پلیس فتا روزانه بر سایت های فضای مجازی نظارت داشته و با کسانی که مقررات را نقض کنند با جدیت برخورد می کند ضمن اینکه نیاز است به صورت کلان در سطح کشور نسبت به ایجاد مقررات سخت گیرانه تر در فضای مجازی اقدام شود.جانشین فرمانده انتظامی کردستان در ادامه به تشریح برنامه های هفته نیروی انتظامی پرداخت و افزود: حضور فرماندهان انتظامی استان در برنامه های زنده رادیو و تلویزیونی و ارائه عملکرد به مردم، حضور پلیس فتا در مدارس و آموزش دانش آموزان در مورد خطرات فضای مجازی، راه اندازی شهرک آموزش ترافیک راهور ناجا و مصاحبه رادیویی در مورد رعایت مقررات راهنمایی و رانندگی از جمله این برنامه است.سرهنگ مسعودی اضافه کرد: دیدار با علما و غبارروبی مزار شهدا، برگزاری مسابقات رالی، موتورسواری و دوچرخه سواری، برگزاری مسابقات علمی و تخصصی و اجرای برنامه های رزمی، فرهنگی از دیگر برنامه های مهم پلیس کردستان در این هفته است.از 13 تا 19 مهر به هفته نیروی انتظامی نامگذاری شده و شعار امسال این هفته، پلیس مقتدر، امین مردم است.7355/9102            "}