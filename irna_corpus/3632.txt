{"onTitr":"","titr":" اتریش به دنبال بهره مندی ایران از معاهده برجام است","describe":" قزوین – ایرنا – سفیر اتریش در ایران گفت: اتریش در طول تاریخ روابط حسنه ای با ایران داشته و هم اکنون نیز به دنبال بهره مندی ایران از معاهده بین المللی برجام است.", "text":"به گزارش ایرنا، اشتفان شولتز روز سه شنبه در دیدار با عبدالمحمد زاهدی استاندار قزوین افزود: ما به نمایندگی از کشور اتریش در این دیدار حضور یافته ایم تا اراده و تصمیم قطعی این کشور را برای بهره مندی ایران از معاهده برجام اعلام کنیم.وی افزود: از اینکه دولت و حکومت ایران در برابر تحریکات سیاسی بردباری نشان می دهد بسیار تحت تاثیر هستیم و تلاش می کنیم در این شرایط کانال های اقتصادی میان دو طرف را برقرار نگاه داریم. سفیر اتریش در ایران اضافه کرد: اتریش در کنار اروپا برای اولین بار دست به اقداماتی می زند تا با ایالت متحده آمریکا برای خروج از معاهده بین المللی برجام مقابله کند.وی افزود: ایران و اتریش روابط حسنه و ابعاد خوشایندی در طول تاریخ داشته اند که به ندرت با کشور دیگری می توان آن را دید.این سفیر اضافه کرد: هدف ما از حضور در ایران این است که اتریش بتواند موقعیت اقتصادی و تجاری خود را تامین کند و در این خصوص استان قزوین از توانمندی ها و ظرفیت های لازم مورد نظر برخوردار است.وی گفت: قزوین به عنوان پایتخت قدیم ایران در مسیر جاده ابریشم قرار دارد و همین موضوع به ظرفیت ها و توانمندی های آن برای فعالیت ای اقتصادی و تجاری افزوده است.سفیر اتریش در ایران گفت: دیداری با مدیر کل امور اقتصاد و دارایی استان قزوین داشته ایم و برای فعالیت و سرمایه گذاری در دو بخش صنعت و گردشگری مذاکراتی صورت گرفت.وی خاطر نشان کرد: قزوین با داشتن فرهنگ و رسوم مختلف ظرفیت های بی نظیری در توسعه روابط گردشگری دارد و امیدواریم در این زمینه نیز بتوانیم شاهد توسعه روابط باشیم.شولتز اضافه کرد: در حال حاضر در حال اجرای یک مدرسه آموزش گردشگری در تهران هستیم که می تواند نقش موثری در تقویت روابط گردشگری دو طرف ایفا کند.وی گفت: اتریش در کنار همه این موارد در هنر نیز با ایران اشتراک دارد و تنها کشور اروپایی است که یک انجمن فرهنگی دایر به مدت 60 سال در ایران دارد.این سفیر اضافه کرد: اتریش در زمینه حمل و نقل ریلی نیز با ایران همکاری نزدیکی دارد و  40 درصد کل سوزن های حمل و نقل ریلی ایران از طریق یک شرکت اتریشی تامین می شود.وی گفت: یکی از بزرگترین شرکت های اتریش در صنعت آبیاری در ایران فعال است و طی سفر ریاست جمهوری ایران به اتریش قراردادی به اندازه 100 میلون یورو برای اجرای طرح های نوین آبیاری در ایران منعقد شد.این مسئول ادامه داد: این قرارداد به اندازه 10 میلون یورو درگیلان فعال است و ظرفیت اجرای طرح های مشابه آن در قزوین نیز وجود دارد.6101            "}