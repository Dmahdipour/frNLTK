{"onTitr":" معاون استاندار زنجان:    ","titr":" دهیاران بازوان اجرایی دولت و حاکمیت در روستاها هستند","describe":" زنجان - ایرنا - معاون هماهنگی امور عمرانی استانداری زنجان گفت: دهیاران به عنوان بازوان اجرایی قوی دولت و حاکمیت در روستاها بوده و وظیفه سختی را بر عهده دارند.", "text":"مهرداد سلطانی، روز چهارشنبه در همایش راهوران محله که با حضور دهیاران در محل فرمانداری شهرستان زنجان، افزود: این قشر از جامعه با استفاده از امکانات و ظرفیت های قانونی، پی گیر مسایل ایمنی، امنیتی، اجتماعی، اقتصادی و عمران و آبادی در روستا هستند و در این راه زحمات زیادی را متحمل می شوند. وی با تاکید براینکه زحمات دهیاران موجب رشد و توسعه روستاها و همچنین کاهش آمار تصادفات جاده ای روستایی می شود، اظهار داشت: توسعه یافتگی در بخش جاده های ارتباطی مهم است اما در کنار این موضوع باید به کاهش تصادفات و تلفات در سطح جاده ها نیز توجه بیشتری کرد.سلطانی، آموزش های مستقیم و غیرمستقیم را در ارتقا امنیت ضروری دانست و با بیان اینکه آموزش، بازآموزی و فرهنگ سازی موجب ارتقای ایمنی در سطح جاده ها، شهرها و روستاها می شود، افزود: برای اینکه توسعه راه های روستایی، به پاشنه آشیل تبدیل نشود باید به حوزه آموزش، بازآموزی و فرهنگ سازی نیز توجه جدی تری کرد.وی ارتقای سطح ایمنی در جاده های روستایی را ضروری خواند و اظهار داشت: عوامل انسانی، محیطی و فیزیکی، نقش مهمی در ارتقای ایمنی دارد و دهیاران می توانند از ظرفیت های موجود در روستای محل زندگی خود در این خصوص بهره بگیرند.سلطانی ادامه داد: عقد قرارداد با پیمانکار مربوطه به منظور جداسازی خط جنوبی و شمالی در آزاد راه های زنجان با استفاده از نیوجرسی های مفصلی، خبر خوبی بود اما در عین حال عامل انسانی در حوادث رانندگی نقش تعیین کننده دارد که باید به این امر مهم توجه بیشتری کرد.جانشین فرماندهی انتظامی استان زنجان نیز گفت: نیروی انتظامی در مقوله نظم و امنیت اجتماعی تلاش وافر می کند و در این راستا از هیچ کوششی فروگذار نیست.سرهنگ جعفر کردلو، امنیت و ایمنی در سطح جاده ها را بسیار مهم خواند و افزود: جاده ها باید به صورت دقیق و با حساسیت بیشتر کنترل و مدیریت شود و با استقرار در یک نقطه نمی توان از بروز تخلفات و تصادفات رانندگی جلوگیری کرد.وی با بیان اینکه وقوع تصادفات رانندگی دلایل زیادی دارد، اظهار داشت: باید با نهادینه کردن رعایت قوانین و مقررات راهنمایی و رانندگی در کاهش حوادث جاده ای گام های اساسی برداشت و این نیز مستلزم آموزش هدفمند به رانندگان و عابرین است.کردلو، بر آگاهی بخشی و ارایه آموزش به رانندگان و عابرین تاکید کرد و آموزش را سلاح سازمان ها دانست و ادامه داد: هزینه در آموزش، سرمایه گذاری می باشد و در واقع ریشه تربیت، شعور، شخصیت و انسانیت است.وی از تلاش های راهوران محله قدردانی کرد و افزود: راهوران محله با آموزش هایی که دیده اند پلیس راه را در کاهش تصادفات یاری می دهند که این درخور تحسین است.کردلو عامل اساسی در کاهش تصادفات رانندگی منجر به فوت و مصدومیت را رعایت سرعت مطمئنه و بستن کمربند ایمنی توسط رانندگان خودروها، استفاده از کلاه ایمنی از جانب راکبین و ترک نشینان موتورسیکلت ها و قابلیت دیده شدن عابران ذکر کرد.وی ادامه داد: سرعت مطمئنه  30 درصد در جلوگیری از تصادفات، بستن کمربند ایمنی 40 تا 65 درصد در آسیب وارده به رانندگان و سرنشینان، کلاه ایمنی 40 درصد در کاهش تلفات و 70 درصد در کاهش مصدومیت ها، نقش دارد. کردلو افزود: زنجان در بین سایر استان های کشور به لحاظ وقوع تصادفات در رتبه 23، جان باختگان رتبه 24 و مصدومین رتبه 19 را به خود اختصاص داده و امید است با آموزش و فرهنگ سازی، کنترل و مدیریت و دیگر اقدامات پیشگیرانه، شاهد کاهش حوادث رانندگی در سطح جاده ها و درون شهرها باشیم.مدیرکل جدید راهداری و حمل ‌و نقل جاده‌ای استان زنجان نیز گفت: عامل انسانی، وسیله نقلیه و جاده، سه عنصر تشکیل دهنده تصادفات رانندگی است.عبدالحسین علی اکبری، آموزش را در کاهش وقوع تصافات رانندگی موثر خواند و  افزود: در بحث وقوع تصادفات رانندگی، عامل انسانی نقش بیشتری دارد و باید رانندگانی تربیت کنیم که قوانین و مقررات راهنمایی و رانندگی را بطور جدی تری رعایت کنند.6084/6085            "}