{"onTitr":"","titr":" طرحی برای حفاظت از محصول انار در برابر آفات در یزد ابداع شد","describe":" یزد - ایرنا - مدیر باغبانی سازمان جهاد کشاورزی یزد گفت: برای نخستین بار در کشور ، روشی نوینی در یک هکتار از باغ های انار این استان برای پیشگیری و جلوگیری از 90 درصد خسارت های این محصول به کار گرفته شده است.", "text":"به گزارش روز یکشنبه روابط عمومی سازمان جهاد کشاورزی یزد ، یدالله جوادپور اظهار داشت: میوه انار با توجه به اینکه ماندگاری زیادی بر روی درخت دارد، گل دهی آن از اوایل اردیبهشت آغاز می شود و برداشت محصول تا آبان ادامه دارد و در این مدت مورد حمله آفات مختلف قرار می گیرد.وی ادامه داد: می توان با به کارگیری طرح های تلفیقی مبارزه با آفات، دسترنج کشاورزان سختکوش یزد را تا حدودی از گزند آفات در امان نگهداشت.جوادپور افزود: انار از جمله محصول ارگانیک است؛ بایستی به جای استفاده از سموم شیمیایی از شیوه های جایگزینی مانند مکانیکی و زراعی در میوه آن استفاده شود.مدیرباغبانی جهاد کشاورزی یزد تصریح کرد: سال های گذشته در مواردی مانند نصب تله های فرمونی و تله های جذب کننده استفاده می شد ولی امسال با نصب کاورهایی بر روی میوه های انار، این محصول از گزند آفات حفظ می شود تا به افزایش کیفیت و کمیت محصول کمک شود.به گفته جوادپور، با استفاده از این کاور کیسه ای که نوعی پارچه بدون بافت تهیه شده است علاوه بر جلوگیری از آفات کرم گلوگاه و مگس مدیترانه ای از آفتاب سوختگی محصول هم جلوگیری خواهد شد و کشاورزان با 10 درصد هزینه تولید می توانند 90درصد محصول سالم و با کیفیت تری داشته باشند.این مسئول پیش بینی کرد: حدود 80 هزار تن محصول انار از 6هزار هکتار  باغ استان برداشت شود که با اجرای روش کاوری ، در کنار سایر روش های مبارزه با آفات انار، می توان میزان خسارت انار را تا حدود 90 درصد کاهش داد.با توجه به تداوم خشکسالی و کاهش بارندگی سالانه در این استان بیابانی که بیشتر از سال قبل است، امسال با وجود میانگین متوسط 166.3 میلیمتر بارندگی در کشور این عدد در یزد  69.1 گزارش شد، کاهش انواع محصول کشاورزی را شاهد هستیم.زمین های قابل کشت استان 170 هزار هکتار است که به دلیل کاهش بارندگی ها ، تداوم خشکسالی و افت سطح آب های زیرزمینی 116 هزار هکتار آن به کشت انواع محصول زراعی و باغی اختصاص دارد.1968/ 2047            "}