{"onTitr":"","titr":" تخلیه و بارگیری کالا در بندر آستارا 35 درصد افزایش یافت","describe":" آستارا - ایرنا - رئیس اداره بندر و دریانوردی آستارا گفت: 121 هزار و 585 تن کالا در نیمه نخست امسال در این واحد بندری تخلیه و بارگیری شد که این میزان نسبت به مدت مشابه سال قبل 35 درصد افزایش یافته است.", "text":"محمود میرنبی روز چهارشنبه در مصاحبه با خبرنگار ایرنا اظهار داشت: در این مدت به وسیله 63 فروند کشتی در بندر آستارا، 78 هزار و 290 تن کالا صادر و 43 هزار و 295 تن کالا وارد شده است.وی افزود: تعداد کشتی های پهلو گرفته نسبت به مدت مشابه سال قبل، حدود 18 درصد افزایش و تخلیه و بارگیری کالا حدود 35 درصد رشد داشته است.وی بیان کرد: با تکمیل پایانه تخلیه غلات، میزان تخلیه و بارگیری کالا در بندر آستارا رشد چشمگیر خواهد یافت و انواع چوب، تخته ام دی اف، کربنات کلسیم، سیمان، کاشی و سرامیک، گچ ساختمانی، رول و شمش آهن، پلی اتیلن و سنگ گرانیت مهمترین کالاهای جابجا شده در این بندر است.بندر چند منظوره آستارا با 60 هکتار وسعت، نخستین بندر بخش خصوصی کشور و نزدیک ترین و مقرون به صرفه ترین مسیر تجارت و حمل و نقل کالا بین آسیا، آفریقا و اروپاست و برای تخلیه و بارگیری کشتی های 2 هزار و 500 تنی طراحی شده است و بعد از تکمیل، یک میلیون و 500 هزار تن از ظرفیت آن با یک اسکله به تخلیه و بارگیری سوخت و مواد نفتی و 2 میلیون تن به تخلیه و بارگیری سایر کالاها اختصاص خواهد یافت و ظرفیت پذیرش همزمان پنج کشتی در پنج اسکله اختصاصی را خواهد داشت.شهرستان مرزی بندر آستارا با 91 هزار نفر جمعیت در غرب استان گیلان و همسایگی جمهوری آذربایجان قرار دارد.7105 / 7124 /6030            "}