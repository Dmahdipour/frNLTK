{"onTitr":"","titr":" جستجوی غارنورد گمشده میاندوآبی وارد روز پنجم شد","describe":" مهاباد- ایرنا- رییس جمعیت هلال احمر میاندوآب گفت: جستجوی امدادگران هلال احمر برای پیدا کردن جوان ناپدید شده در غار جبیکلوی این شهرستان وارد پنجمین روز شد.", "text":"یعقوب اسماعیلیان روز سه شنبه در گفت و گو با خبرنگار ایرنا افزود: فرد مفقود شده جوانی 20 ساله اهل روستای «نادرگلی» از توابع بخش «باروق» میاندوآب است که 10 روز پیش به همراه دوستان خود برای تفریح به این غار سفر کرده بود.وی با بیان اینکه چهار روز پیش خانواده این فرد خبر مفقود شدن وی را اعلام کرده اند، گفت: امدادگران تیم واکنش سریع جمعیت هلال احمر میاندوآب به محض اطلاع از موضوع، به منطقه اعزام شده و جست و جوی فرد گمشده در این غار را آغاز کردند.اسماعیلیان بیان کرد: با گذشت چهار روز از عملیات جست و جوی این جوان، هنوز خبری از وی نیست و تلاش ها همچنان برای یافتن وی بی نتیجه است.وی افزود: همچنین تیم آنست /اداره عملیات سگ های تجسس آذربایجان غربی/ سه روز است که در منطقه و با استفاده از 2 قلاده سگ در جست و جوی فرد مفقود شده هستند.به گزارش ایرنا، غار جبیکلو در روستایی به همین نام در بخش باروق میاندوآب و در یک منطقه کوهستانی قرار گرفته است.این غار در مسیر جاده جدید سرچم به میاندوآب واقع شده که پس از عبور از روستای تک آغاج، مسیر را به سمت روستای جبیکلو باید کج کرد تا به غار رسید؛ ورودی غار تنگ بوده و از دور قابل تشخیص نیست.غار دارای 2 دالان است که دالان اول کوچک و دالان دوم بسیار بزرگ و عمیق است، ورود به دالان اول برای افراد معمولی میسر بوده ولی ورودی دالان دوم بسیار سخت است و تنها غارنوردان حرفه ای می توانند به آن وارد شوند و اگر کسی قصد ورود به این غار را دارد باید راهنما و تجهیزات لازم را به همراه داشته باشد.شهرستان میاندوآب با بیش از 277 هزار نفر جمعیت در جنوب آذربایجان غربی واقع است.9871/3020/7129/3072            "}