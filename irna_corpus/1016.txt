{"onTitr":"","titr":" شهردار جدید الشتر معرفی شد","describe":" خرم آباد - ایرنا - حبیب نصیری روز پنجشنبه طی آیینی به عنوان شهردار جدید الشتر معرفی شد.", "text":"به گزارش خبرنگار ایرنا، فرماندار سلسله در آیین معارفه شهردار الشتر با بیان اینکه توصیه می شود شهردار جدید برای اداره بهتر شهرداری و کمک به رشد و توسعه شهرستان از مشاوره شهرداران پیشین استفاده نماید، اظهار داشت: شورای شهر به عنوان یک جایگاه قانون گذاری و مجلس محلی محسوب می شود بنابراین لزوم رعایت شان شورا بر همه لازم است چرا که احترام به رعایت حقوق شورا احترام به رای شهروندان محسوب می شود. شریف خسروی با تاکید بر اینکه انتظار می رود شهردار جدید هم این شان را به رسمیت بشناسد، عنوان کرد: اعضای شورای شهر و شهردار باید برای اداره بهتر شهر قانون را مطالعه نمایند و اعضای شورا نیز باید شهردار را در توسعه شهرستان تقویت کنند.فرماندار سلسله با اشاره به اینکه شهرداری جایگاهی است که ساماندهی وضعیت مردم را انجام می دهد، خاطرنشان کرد: این وظیفه سنگین است و دامنه وسیعی دارد.خسروی با اشاره به قابل پذیرش نبودن وضعیت شهرداری الشتر، تصریح کرد: توصیه می شود که شهردار جدید تا 10 روز هیچ تصمیمی نگیرد و مسائل خود را اولویت بندی کرده و برنامه عملیاتی قابل وصولی تدارک ببیند تا مردم امیدوار شوند.فرماندار سلسله با تاکید بر اینکه انتظار داریم حقوق معوقه کارگران شهرداری پرداخت شود، عنوان کرد: هزینه و درآمدهای شهری باید با هم تطبیق داده شده و در این راستا هزینه های اضافه تعدیل و تنظیم شود. وی با تاکید بر اینکه ساماندهی کارگران شهرداری الشتر باید در اولویت برنامه های شهردار باشد، افزود: وضعیت سدمعبر شهرستان مطلوب نبوده و انتظار می رود به این وضعیت نظم و بهبودی بخشیده شود.حبیب نصیری در کارنامه خود، معاون شرکت عمران منطقه آزاد قشم، معاون سازمان همیاری شهرداری‌های هرمزگان، معاون فدراسیون تیر و کمان کشور و معاونت سازمان میادین میوه و تره‌بار شهرداری بندرعباس را دارد.7265/6060            "}