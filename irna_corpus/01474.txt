{"onTitr":"","titr":" سفیران جدید ایران در چین و هند تعیین شدند","describe":" تهران - ایرنا -بهرام قاسمی سخنگوی وزارت امور خارجه روز چهارشنبه اعلام کرد سفیران جدید جمهوری اسلامی ایران در هند و چین تعیین شدند.", "text":"به گزارش ایرنا به نقل از به نقل از اداره کل دیپلماسی رسانه ای وزارت امور خارجه، وی اظهار کرد: افراد انتخاب شده در حال طی کردن پروتکل‌های متعارف برای اعزام هستند و فکر می‌کنم به زودی بتوانند وظایف خود را در سمت جدیدشان در پکن و دهلی‌نو آغاز کنند.سخنگوی دستگاه دیپلماسی هیچ اشاره‌ای به اسامی افراد مدنظر برای تصدی این دو سفارتخانه نکرد و افزود: بعد از طی مراحل و پروسه‌های لازم اعم از دریافت آگرمان و استوارنامه و ... در خصوص این دو تن اطلاع رسانی انجام خواهد شد.وی همچنین درباره سفارتخانه‌ها و نمایندگی‌های ایران در خارج از کشور که ماموریت سفیران  و رئیسان نمایندگی‌های آنها پایان یافته نیز گفت که روند انتخاب و تعیین آنها آغاز شده و افراد جدید در موعد مقرر در محل ماموریت مستقر می‌شوند.قاسمی همچنین در ادامه درباره سه سفیری که قانون جدید عدم به کارگیری بازنشستگان در مورد آنها اعمال خواهد شد نیز گفت: وزارت امور خارجه طبق قانون عمل می‌کند و این افراد در زمان مقرر، نمایندگی را ترک کرده و به تهران بازمی‌گردند.وی با بیان اینکه پروسه تعیین جانشین برای این سه تن آغاز شده، خاطرنشان کرد: تا زمانی که افراد جدید به جای این سفیران جایگزین شوند، سرپرست موقت یا کاردار، امور نمایندگی را اداره می‌کند.قاسمی همچنین ابراز امیدواری کرد که این روند متعارف مرسوم (انتخاب، تعیین و عزیمت سفیران در داخل کشور و همچنین در کشور پذیرنده) هر چه سریع‌تر طی شود و نفرات جایگزین مسئولیت خود را آغاز کنند.سخنگوی دستگاه دیپلماسی در ادامه تاکید کرد که وزارت امور خارجه به اجرای قوانین خود را متعهد می‌داند و حتما در موعد مقرر، دیپلمات‌ها و مقام هایی که در این وزارتخانه بازنشسته می‌شوند، حتما بازنشسته خواهند شد.وی با تاکید بر نقش مهم و حیاتی سفیر و بیان این که نبود سفیر در کوتاه‌مدت به معنای تعطیلی سفارت و عدم انجام وظایف محوله به سفارت نیست، افزود: این بدان معنا نیست که نقش پرسنل دیگر در سفارتخانه را نادیده بگیریم.قاسمی درباره تعدادی از سفیرانی که ماموریتشان پایان یافته و به سن بازنشستگی نزدیک شده‌اند و مشمول قانون جدید عدم بکارگیری بازنشستگان نمی‌شوند، گفت: این دیپلمات‌ها یا ماموریتشان پایان یافته و یا به سن بازنشستگی رسیده‌اند که برخی از آنها از همان کشور محل ماموریت تقاضای بازنشستگی خود را ارسال کرده‌اند و یا اینکه به تهران بازگشته‌اند و نفرات جدید به جای آنها عهده‌دار سفارتخانه‌ها شده یا خواهند شد.شبس**9363*1488 **            "}