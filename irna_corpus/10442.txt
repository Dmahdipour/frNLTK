{"onTitr":" مدیرکل آموزش و پرورش خراسان رضوی:    ","titr":" قطع آب، برق و گاز مدارس خلاف قانون است","describe":" مشهد- ایرنا- مدیرکل آموزش و پرورش استان خراسان رضوی گفت: طبق قانون مدیریت خدمات کشوری در سال جاری تمام مدارس کشور از پرداخت قبوض آب، برق و گاز معاف هستند و قطع این انشعابات به دلیل بدهی خلاف قانون است.", "text":"قاسمعلی خدابنده روز چهارشنبه در گفت و گو با خبرنگار ایرنا افزود: طبق آئین نامه اجرایی شرکتهای خدمات دهنده آب، برق و گاز موظف به معرفی الگوی مصرف به مدارس هستند که تاکنون چنین اقدامی در این استان انجام نشده است.وی اظهار داشت: بدهی مدارس در این بخش تا قبل از فروردین امسال محاسبه شده و بخشی از آن پرداخت و بقیه نیز در مسیر پرداخت است. شرکتهای خدمات دهنده با نادیده گرفتن قانون اقدام خلاف انجام داده و با مراجعه مداوم به مدارس نسبت به درخواست پرداخت قبوض و قطع کنتور مدارس اقدام می کنند.مدیرکل آموزش و پرورش خراسان رضوی افزود: این در حالی است که معافیت مدارس از پرداخت قبوض آب، برق و گاز طبق قانون در شورای آموزش و پرورش استان نیز تصویب و در شورای اداری استان هم اعلام شده است.وی بدون اشاره به آمار قطع آب، برق و گاز مدارس این استان اظهار داشت: خواستار توقف روند موجود در این زمینه هستیم.استان خراسان رضوی با یک میلیون و 222 هزار دانش آموز حدود 9 درصد جمعیت دانش آموزی کشور را داراست.7496 / 6053            "}