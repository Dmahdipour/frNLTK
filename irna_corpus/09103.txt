{"onTitr":"","titr":" 60 مجوز سرمایه گذاری در منطقه آزاد ماکو صادر شد","describe":" ارومیه- ایرنا- معاون اقتصادی و سرمایه‌گذاری سازمان منطقه آزاد ماکو گفت: در نیمه نخست امسال 60 فقره مجوز سرمایه‌گذاری صنعتی و غیرصنعتی در این منطقه صادر شده است.", "text":"ابراهیم جلیلی روز پنجشنبه در گفت و گو با خبرنگار ایرنا افزود: با وجود شرایط اقتصادی ویژه حاکم بر کشور، در نیمه نخست امسال 18 فقره پروانه بهره‌برداری واحد صنعتی با اشتغال 400 نفری در منطقه آزاد ماکو صادر شد که شاخص های بسیار خوب اشتغال این منطقه را بهتر خواهد کرد.وی با بیان اینکه فضای کسب و کار در منطقه آزاد ماکو با تمامی مشکلات کشور، مطلوب بوده و اقتصاد در منطقه جریان دارد، اضافه کرد: 18 فقره کارت بازرگانی در این مدت به فعالان اقتصادی و بازرگانان صادر شده است.وی با اشاره به فعالیت 92 واحد صنعتی با 2 هزار و 500 نفر اشتغال در منطقه آزاد ماکو بیان کرد: علاوه بر آن، هفت واحد تولیدی دانش‌بنیان طی سال جاری در این منطقه راه اندازی شده است.معاون اقتصادی و سرمایه گذاری سازمان منطقه آزاد ماکو ادامه داد: مجتمع پتروشیمی ماکو یکی از مهمترین طرح هایی است که با اعلام آمادگی سرمایه گذار، مقدمات احداث آن در سریع ترین زمان ممکن فراهم می شود.جلیلی با اشاره به اینکه بخش معدن نیز محور توسعه منطقه آزاد ماکو بوده و هم اکنون 11 معدن فعال در آن وجود دارد، افزود: در این رابطه سرمایه‌گذاری های بزرگی در آستانه شکل گیری است.به گزارش ایرنا، منطقه آزاد ماکو به لحاظ محدوده جغرافیایی شامل شهرستان های ماکو، شوط، پلدشت و شهر مرزی بازرگان بوده و در منتهی الیه شمال غرب کشور واقع است. مساحت این منطقه حدود پنج هزار کیلومترمربع و جمعیت آن بر اساس نتایج سرشماری عمومی نفوس و مسکن سال 1395، حدود 200 هزار نفر است. منطقه آزاد ماکو به عنوان بزرگترین منطقه آزاد کشور دارای 140 کیلومتر مرز مشترک با کشور جمهوری آذربایجان و 130 کیلومتر مرز مشترک با کشور ترکیه است.7132/2093            "}