{"onTitr":"","titr":" «ایران مال» در انتظار رای","describe":" تهران- ایرنا- پرونده تخلفات پروژه موسوم به ایران مال خرداد ماه امسال برای بررسی به کمیسیون ماده 100 ارجاع شد اما اکنون با گذشت بیش از 4 ماه تکلیف تخلفات این مگا پروژه ( طرح عظیم سرمایه گذاری ) مشخص نشده است.", "text":"به گزارش ایرنا، کمیسیون ماده 100 بزرگترین مرجع رسیدگی به تخلفات ساختمانی و متشکل از سه عضو شامل نماینده وزارت کشور، نماینده شورای اسلامی شهر و نماینده قوه قضاییه است. اردیبهشت ماه امسال بود که پس از گذشت هفت سال از آغاز ساخت، فاز نخست پروژه ایران مال رونمایی شد و موج انتقاداتی را به راه انداخت. پروژه ای که در منطقه 22 و در نزدیکی دریاچه چیتگر واقع شده و گفته می شود یکی از 5 مرکز خرید بزرگ دنیا و نخستین در منطقه است. *مشخصات پروژه مطالعات مربوط به اجرای این پروژه واقع در منطقه 22 حدود 2 سال به طول انجامید و ساخت آن از سال 90 آغاز و بانک آینده به عنوان سرمایه گذار اصلی این پروژه معرفی شد. براساس گزارشات منتشر شده در رسانه های رسمی مساحت کل این پروژه یک میلیون و 950 هزار متر مربع است که 500 هزار مترمربع آن را واحدهای تجاری تشکیل می دهد. باغ ایرانی، ایوان بلور، پیست یخ، مرکز نمایشگاهی، شهربازی سرپوشیده به مساحت 10 هزار مترمربع، تالار الماس، گالری خودرو، مجموعه سینمایی، فودکورت و مرکز تفریحات خانوادگی، تالار پذیرایی مجلل، آمفی تئاتر، هتل های 5 ستاره ایران مال، آبنما، باغ کتاب به مساحت سه هزار و 300 مترمربع، سرای سالمندان با ظرفیت 300 نفر، دریاچه 13 هزار مترمربعی، 200 رستوران و 40 واحد سینمایی از جمله بخش های مختلف ایران مال است. گفته می شود امکان ورود و خروج هشت هزار خودرو در هر ساعت وجود دارد و طولانی ترین جاده تندرستی در منطقه به طول 2 و نیم کیلومتر در ایران مال طراحی شده است. براساس اعلام مدیران این پروژه برای ساخت ایران مال نزدیک به 500 پیمانکار ایرانی با 15 تا 25 هزار نفر کنار هم کار می‌کردند و در زمان بهره‌برداری نیز حداقل 15 تا 20 هزار نفر در این مجموعه شاغل خواهند شد. بخشی از سهام ایران مال واگذار شده و قرار است بعد از بهره‌برداری از پروژه، سهام آن در بورس عرضه شود و بانک آینده از مالکیت آن خارج شود.*تخلف کجاست؟با رونمایی از فاز نخست ایران مال، موج انتقادات از سوی اعضای شورای شهر نسبت به تخلفات صورت گرفته در این پروژه بالا گرفت و سازمان بازرسی شهرداری تهران  به عنوان نهاد نظارتی به مساله ورود کرد و پرونده آن را به رئیس شورای شهر تهران ارجاع داد. در نهایت اوایل خرداد ماه علی اعطا در توئیتی اعلام کرده پرونده ایران مال به کمیسیون ماده 100 ارسال شد. علی نوذرپور شهردار منطقه 22 تهران مرداد ماه امسال درخصوص تخلفات پروژه ایران مال در جمع خبرنگاران اظهارداشت: بازار موسوم به ایران مال هفت پروانه گرفته و این پروژه 217 هزار مترمربع با هفتمین پروانه ساخت خود اختلاف دارد که ناشی از توسعه و تبدیل در آن است.وی افزود: این پروژه حدود 27 هزار مترمربع به معبر چهارباغ که در تملک آنها نیست تعرض داشته و از این تملک به عنوان کارگاه استفاده می کردند که باید تخلیه کنند. شهردار منطقه 22 با بیان اینکه در قسمت هایی از پروژه که در نقشه به عنوان پارکینگ در نظر گرفته شده، ساخت و ساز تجاری و اداری انجام شده است اضافه کرد: ایران مال سه هزار و 900 مورد کسری پارکینگ دارد و مکلف است پارکینگ مورد نیاز را تامین کند. نوذرپور آن زمان اعلام کرد: بر اساس پیگیری ها رای این پروژه هفته آینده توسط کمیسیون ماده 100 صادر می شود. *تأخیر در صدور رای با گذشت بیش از 4 ماه از زمان ارسال پرونده این پروژه به کمیسیون ماده 100 هنوز رای این مرجع قانونی درخصوص پرونده ایران مال صادر نشده است. در همین ارتباط زهرا نژادبهرام عضو هیأت رئیسه شورای اسلامی شهر تهران در گفت و گو با خبرنگار ایرنا اظهارداشت: با توجه به اینکه کمیسیون ماده 100 برای صدور رای نیازمند اطلاعات بیشتری بود سوالات و ابهامات مورد نظر به شهرداری منطقه 22 ارسال شده است. وی افزود: شهرداری منطقه پس از تکمیل اطلاعات، آن را به کمیسیون ماده 100 ارسال خواهد کرد و کمیسیون مذکور درمورد این پرونده تصمیم گیری خواهد کرد. نژادبهرام یادآور شد: حدود یک ماه است که سوالات کمیسیون ماده 100 به منطقه ارسال شده است. پیگیری های خبرنگار ایرنا برای کسب اطلاعات از شهردار منطقه 22 نتیجه نداشت و مسئولان این منطقه اظهارنظر را به زمان رسیدن به نتیجه و جمع بندی 'قابل بیان' در این باره موکول کردند. بی شک با توجه به حساسیت بیشتر افکار عمومی نسبت به پروژه های بزرگ مقیاس انتظار می رود تخلفات مربوط به اینگونه پروژها هر چه سریعتر تعیین تکلیف شود.گزارش از عاطفه نژاد سالاریتهرام/9353 / 1539            "}