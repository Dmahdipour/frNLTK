{"onTitr":"","titr":" 110 میلیارد ریال صرف اشتغال روستایی در تایباد شد","describe":" مشهد- ایرنا- فرماندار تایباد گفت: به منظور ایجاد اشتغال پایدار برای روستائیان از ابتدای امسال تاکنون 110 میلیارد ریال در قالب 449 طرح برای توسعه اشتغال در مناطق روستایی و عشایری این شهرستان مرزی هزینه شده است.", "text":"حسین شرافتی راد روز سه شنبه در گفت و گو با خبرنگار ایرنا افزود: این مبلغ به جوانان جویای کار و افراد واجد شرایط در قالب طرحهایی همچون ایجاد واحدهای تولیدی، صنعتی و دامداری سبک و سنگین اختصاص یافت و برای 522 نفر اشتغال ایجاد کرد. وی اظهار داشت: پارسال نیز 15 میلیارد و 250 میلیون ریال به حوزه مشاغل خانگی همچون فرت بافی، صنایع دستی، خیاطی و قالیبافی در این شهرستان اختصاص یافت که 95 درصد آن در قالب 94 طرح جذب و منجر به اشتغال 300 نفر شد. وی گفت: همچنین در سال جاری 220 نفر از هنرمندان صنایع دستی این شهرستان 22 میلیارد ریال تسهیلات دریافت کردند.فرماندار تایباد افزود: پارسال ایجاد اشتغال برای سه هزار و 309 نفر در این شهرستان تکلیف شده بود که 52 درصد آن و اشتغال هزار و 722 نفر محقق شد. وی تعهد امسال این شهرستان را اشتغال هزار و 542 نفر اعلام کرد و اظهار داشت: 30 هزار و 22 نفر از جمعیت تایباد شاغل و 87 هزار و 652 نفر از جمعیت این شهرستان مرزی بیش از 10 سال سن دارند که مجاز به انجام فعالیت در حوزه های مختلف بازار کار هستند. وی همچنین از اختصاص 380 میلیارد ریال برای اشتغال فراگیر در این شهرستان خبر داد و گفت: بیشترین اعتبار اختصاص یافته در حوزه مشاغل خانگی است که مربوط به ادارات صنعت، معدن و تجارت، میراث فرهنگی و جهاد کشاورزی می باشد. شهرستان 120 هزار نفری تایباد در 228 کیلومتری جنوب شرق مشهد واقع است.7494 / 6053            "}