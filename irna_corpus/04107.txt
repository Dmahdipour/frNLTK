{"onTitr":" برای تحقق شهر دوستدار کودک    ","titr":" امکانات شهری برای کودکان اصفهانی عادلانه توزیع می شود","describe":" اصفهان-ایرنا- شهردار اصفهان گفت: امکانات ویژه کودک و نوجوان این شهر برای تحقق ایده 'شهر دوستدار کودک' عادلانه توزیع می شود.", "text":"به گزارش ایرنا، قدرت الله نوروزی روز دوشنبه در نشست با سازمان های مردم نهاد فعال در بخش کودک و نوجوان اصفهان که در سالن کنفرانس کتابخانه مرکزی این شهر برگزار شد، افزود: برای تحقق برنامه های شهر دوستدار کودک باید در تصمیم گیری های این بخش، تبعیضی بین این قشر و توزیع امکانات شهری نباشد.وی اضافه کرد: برابری کودکان در بهره گیری از امکانات، اصل اساسی در برنامه شهر دوست دار کودک است و نباید هیچ تفاوتی بین این قشر در بخش های مختلف وجود داشته باشد.شهردار اصفهان با بیان اینکه در حوزه فرهنگی، شهرسازی و برنامه ریزی، مساوات در توزیع امکانات ویژه کودکان و نوجوانان پیش بینی شده است، تصریح کرد: صرفنظر از اینکه اصفهان به عنوان 'شهر دوستدار کودک' نام گرفته است، در عمل نیز باید این موضوع مورد توجه قرار بگیرد.وی نبود عدالت در توزیع امکانات آموزشی در محله های مختلف را عامل بروز مشکل برای شهر و کودکانش دانست و گفت: فضاهای آموزشی، فرهنگی، تفریحی و مدارس باید در نزدیک محل زندگی کودکان پیش بینی و احداث شود تا آنها نیازی به رفت و آمد طولانی و خسته کننده برای تحصیل نداشته باشند.نوروزی اضافه کرد: جابه جایی کودکان از یک محله به محله دیگر علاوه بر سختی برای کودکان مایه آلودگی، ترافیک سنگین و مشکلات شهری شده، اما در مقطعی از زمان، مدیریت شهری بجای برنامه ریزی و جانمایی در توزیع عادلانه امکانات، افتخار خود را در جابه جایی حجم بالای دانش آموزان عنوان کرده است.وی رعایت حقوق کودکان را مهم خواند و گفت: باید رابطه ای بین حقوق کودکان، زنان، مردان، جامعه و خدمات برای رسیدگی به نیازهای این قشر تعریف کرد تا اینکه برای تامین حقوق آنها بخش های مختلف بصورت زنجیره ای در کنار هم قرار گیرند.شهردار اصفهان، همکاری سازمان های مردم نهاد برای اجرای حقوق کودکان و تامین نیازهای آنها را خواستار شد و گفت: این سازمان ها نهاد باید برای این کار پیشتاز شوند و نگاه مدیران را برای توجه به حقوق این قشر جلب کنند و شهرداری نیز در این پیوند همکاری لازم را خواهد داشت.وی تصریح کرد: سازمان های مردم نهاد، حقوق و نیازهای کودکان در بخش های مختلف را از دستگاه های مختلف مطالبه کنند.بر اساس برنامه ریزی صورت گرفته از سال 95، مقرر شده تا اصفهان به عنوان پایلوت و پایتخت شهر دوستدار کودک در ایران انتخاب و در گام هایی مشخص، به شاخص های شهر دوستدار کودک یونیسف(صندوق کودکان ملل متحد) نزدیک شود.یونیسف از اوایل دهه پنجاه فعالیت خود را برای کودکان ایران آغاز کرد و در ابتدا این سازمان و دولت ایران همکاری خود را بر روی سلامت و تغذیه کودکان متمرکز کردند، اما در سال های بعد، همکاری ها گسترش یافت و برنامه هایی در زمینه آموزش، فعالیت های حمایتی، پیشگیری از ایدز، پایش حقوق کودک و کاهش فقر کودکان به اجرا درآمد.40 سازمان مردم نهاد فعال در بخش کودک و نوجوان، امروز در نشستی با مدیریت شهری اصفهان بستر برای تقویت ارتباط با یکدیگر به منظور تامین نیازهای کودکان و نوجوانان را فراهم ساختند.تعداد کودکان زیر 15 سال استان اصفهان بیش از یک میلیون 103و هزار و 546 نفر و تعداد جوانان 15 تا 29 سال بیش از  یک میلیون و 207 هزار و 854 نفر است.9913/6027/7131            "}