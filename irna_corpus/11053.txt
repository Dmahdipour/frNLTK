{"onTitr":"","titr":" تشی به 30 هزار هکتار بنه زار خراسان جنوبی خسارت زد","describe":" بیرجند - ایرنا - رئیس اداره جنگل اداره کل منابع طبیعی و آبخیزداری خراسان جنوبی گفت: تشی (سیخور) تاکنون به 30 هزار هکتار از جنگل های بنه استان خسارت های جبران ناپذیری زده است.", "text":"به گزارش ایرنا عباسعلی محمودی روز سه شنبه در جمع خبرنگاران اظهار داشت: این جانور سبب شده تعداد زیادی از درختان بنه شهرستان نهبندان که از 400 تا 800 سال سن داشتند، نابود شود. وی بیان کرد: تشی جانوری است که از ریشه و پیاز گیاهانی مانند زعفران و سیب زمینی تغذیه می کند ولی به دلیل تغییر شرایط اقلیمی و خشکسالی ها و افزایش این گونه از حیوانات به درختان هجوم می آورند و باعث خشکی آنها می شوند. رئیس اداره جنگل اداره کل منابع طبیعی و آبخیزداری خراسان جنوبی افزود: علاوه بر درختان بنه، تشی خسارت های شدیدی به محصولات زعفرانی کشاورزان وارد کرده است. وی با بیان اینکه موضوع حمله تشی ها به درختان و مزارع استان از سال 94 بحرانی شده است گفت: راهکارهایی برای حفظ درختان بنه داده شده که اعتبارات زیادی می طلبد در حالی که در این زمینه اعتباری تخصیص داده نشده است. محمودی ادامه داد: برای اجرای سنگین چین دور درختان، تورهای گابیونی و حصارکشی درختان بنه 23 میلیارد و 300 میلیون تومان اعتبار موردنیاز است تا بتوان از هجوم این جانوران و آسیب به درختان جلوگیری کرد. وی گفت: روش های دیگری مانند شکار، زنده گیری و استفاده از مواد دورکننده هم وجود دارد که مورد تایید محیط زیست نیست و باعث آسیب رسیدن به محیط می شود. رئیس اداره جنگل اداره کل منابع طبیعی و آبخیزداری استان بیان کرد: بخش بزرگی از خسارت های این نوع جانور به جنگل های بنه در شهرستان های نهبندان و درمیان وارد شده است و اگر شرایط به همین منوال ادامه داشته باشد و اعتباراتی در این خصوص در نظر گرفته نشود به زودی خسارت ها به 2 تا سه برابر خواهد رسید. وی افزود: قبل از خراسان جنوبی تشی بیشترین آسیب را در استان کرمان وارد کرده بود که بعد از بحرانی شدن موضوع، به این استان اعتبار اختصاص یافت و طرح تور مرغی اجرایی شد. محمودی گفت: با توجه به شرایط محیطی موجود تجدید حیات گونه بنه امکان ندارد و اگر نابودی این درختان ادامه داشته باشد به زودی شاهد انقراض این گونه ارزشمند خواهیم بود. وی اظهار داشت: با توجه به طول عمر 15 ساله تشی و زادآوری آنها که در هر سال یک تا چهار بچه می زاید خطر جدی برای درختان بنه استان محسوب می‌ شود که مسئولان باید فکر جدی در این زمینه داشته باشند. خارهای بلند روی بدن تشی او را از سایر پستانداران متمایز می‌ کند و نباید آن را با جوجه تیغی اشتباه گرفت. این جانوار در بیشتر زیستگاه‌ ها اعم از جنگلی، کوهستانی، استپی و بیابانی زندگی می‌ کند، گاهی نیز پیرامون باغ‌ ها و زمین ‌های کشاورزی ساکن می ‌شود. 7557*3028            "}