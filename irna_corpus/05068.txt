{"onTitr":" دبیر ستاد مرکزی اربعین:    ","titr":" بازگشایی مرز خسروی در دستور کار طرف عراقی است","describe":" قصرشیرین - ایرنا - دبیر ستاد مرکزی اربعین با بیان اینکه مرز رسمی خسروی اکنون برای تردد انفرادی زائر، مبادلات تجاری، ترانزیت کالا و صادرات باز است، گفت: بازگشایی این مرز برای تردد حجم بالای زائران در ایام اربعین همچنان در دستور کار طرف عراقی است.", "text":"شهریار حیدری روز دوشنبه در گفت و گو با خبرنگار ایرنا افزود: اکنون مرز رسمی خسروی در مقایسه با سایر مرزها، آماده ترین مرز با عراق برای تردد زائران است و تمام زیرساخت ها و امکانات و شرایط لازم در این مرز فراهم است.وی اظهار داشت: هفته گذشته یک هیات عالی رتبه نظامی بازدید میدانی از مرز خسروی داشته اند و با توجه به شکل گیری تغییرات در دولت عراق، مساله بازگشایی این مرز رسمی در دستور کار مجدد قرار گرفت.وی بیان کرد: روز گذشته نیز از سوی جمهوری اسلامی ایران به طور مجدد در رابطه با بازگشایی مرز خسروی برای ایام اربعین به دولت عراق تاکید شد و اکنون منتظر اعلام نظر آنان هستیم.او با بیان اینکه با توجه به حجم بالای تردد زائران در ایام اربعین از مرز خسروی، دولت عراق باید سلامت جانی زوار را تضمین کند، اضافه کرد که شهرستان قصرشیرین و دیگر شهرستان های غربی استان کرمانشاه با توجه به سابقه طولانی در میزبانی از زائران عتبات عالیات، این آمادگی را دارند و 100 درصد پای کار هستند تا از زائران اربعین پذیرایی کنند.حیدری گفت: پارسال نیز تا آخرین لحظه مردم استان کرمانشاه و شهرستان های غربی این استان پای کار بودند و با وجود عشق و ارادت قلبی آن ها به اباعبدالله الحسین، هر لحظه که مرز برای زائران اربعین بازگشایی شود، پای کار خواهند بود.وی گفت: دولت عراق باید هرچه سریعتر اظهار نظر خود را در رابطه با بازگشایی مرز خسروی اعلام کند تا در صورت تحقق این مهم، تمام دستگاه های خدمات رسان و مورد نیاز در این مسیر مستقر شوند.وی افزود: تمام تمهیدات لازم برای ارائه خدمات به زائران اربعین در مرز خسروی پیش بینی و فراهم شده و طرف مقابل نیز زیرساخت هایش برای خدمات به زائران آماده است.*** ثبت نام 200 هزار تن از زائران در سامانه سما دبیر ستاد مرکزی اربعین در ادامه گفت: از زمان آغاز فرآیند نام نویسی تاکنون، 200 هزار تن از زائران برای تردد به عتبات عالیات در ایام اربعین در سامانه سما ثبت نام کرده اند که 55 هزار روادید نیز برای زائران صادر شده است.حیدری افزود: با تمهیدات صورت گرفته، در 24 نقطه از کشور روادید صادر می شود که شامل 20 دفتر موقت و چهار کنسولگری در استان های کرمانشاه، اهواز، تهران و مشهد کار صدور روادید را انجام می دهند.شهرستان قصرشیرین دارای 14 واحد اقامتی شامل هتل و مهمانپذیر درجه یک تا سه با 322 اتاق و یک هزار و 200 تخت است که بیشتر این اماکن در اوایل دهه 80ساخته شده تا زائران عتبات عالیات در مسیر تردد خود به عراق یک شب را در این منطقه مرزی اقامت داشته باشد.مرز خسروی نزدیکترین نقطه از کشورمان به بغداد، کربلا، کاظمین و سامراست که این مرز رسمی تا بغداد پایتخت کشور عراق 190، نجف 380، کربلا 300، کاظمین 203 و تا سامرا 326 کیلومتر فاصله دارد.عملیات ساخت پایانه بین المللی مرز خسروی از سال 77 در نقطه صفر مرزی آغاز شد و این مجموعه در سال 81 با 75 میلیارد ریال اعتبار به بهره برداری رسید.قصرشیرین با 27 هزار تن جمعیت در غرب کرمانشاه، بیش از 186 کیلومتر مرز با عراق دارد و در امتداد این مرزهای طولانی 2 مرز رسمی خسروی و پرویزخان قرار دارد که اولی هم مرز با حوزه حکومت مرکزی (بخش عربی) و دومی هم مرز با اقلیم کردستان عراق است.مرز خسروی در 20 کیلومتری شهر قصرشیرین واقع شده است.اربعین حسینی (ع) امسال با روز هشتم آبان مصادف شده است.7079/3012/3033            "}