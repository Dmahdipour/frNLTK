{"onTitr":"","titr":" خشکسالی ها 20 میلیارد ریال به عشایر چابهار و کنارک خسارت زد","describe":" چابهار- ایرنا- رئیس اداره امور عشایری شهرستان های چابهار و کنارک گفت: عشایر این 2 شهرستان در خشکسالی های ادامه دار چند ساله افزون بر 20 میلیارد ریال خسارت دیدند.", "text":"محمد جمشیدی روز چهارشنبه در گفت وگو با خبرنگار ایرنا اظهار داشت: عمده خسارات عشایر در زمینه تلف شدن 520 راس دام سبک و سنگین، خشک شدن 6 حلقه چاه کشاورزی، نابودی کشاورزی دیم و خشک شدن چشمه ها و از دست دادن شغل است.وی افزود: براساس آخرین سرشماری اقتصادی و اجتماعی مرکز آمار ایران در شهرستان های چابهار و کنارک 520 خانوار با جمعیت 2 هزار و 623 نفر عشایر زندگی می کنند.رئیس اداره امور عشایری چابهار و کنارک بیان کرد: 270 خانوار از عشایر این مناطق ساحلی کوچنده هستند که بیشتر در مناطق بخش مرکزی، پلان، باهوکلات و دشتیاری ییلاق و قشلاق می کنند.وی گفت: در برخی موارد سرقت احشام و از بین رفتن دام های عشایر در حوادث رانندگی از دیگر خسارتهای وارده بر این قشر زحمت کش است.جمشیدی جبران خسارت های خشکسالی به عشایر این منطقه را خواستار شد و افزود: تخصیص 40 تن علوفه، کنسانتره یارانه ای، مرمت و بهسازی چاهها وچشمه ها، برقرسانی به مناطق عشایری، خرید 15 آبشخور، فنس و حصارکشی جایگاه دامها از نیازها و ضرورت ها است.وی تامین آب آشامیدنی عشایر و دام هایشان را از مشکلات عمده عنوان و خاطرنشان کرد: تامین60 تانکر آب 2 تا پنج هزار لیتری از نیازهای مهم جامعه عشایری این منطقه است.رئیس اداره امور عشایری چابهار و کنارک ادامه داد: عشایر چابهار و کنارک با دارا بودن بیش از 500 نفر شتر و 30 هزار راس دام سبک و سنگین سهم 25 درصدی تولید گوشت قرمز، شیر و لبنیات این منطقه را دارند.وی گفت: بیش از 95 درصد عشایر این منطقه از نعمت برق محروم هستند و باید حداقل 70 فانوس خورشیدی برای آنان خریداری شود.3043 **6081            "}