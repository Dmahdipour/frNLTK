{"onTitr":" معاون رئیس جمهوری :    ","titr":" شهرنشینی لجام گسیخته از پیامدهای بی‌توجهی به میراث فرهنگی است","describe":" تهران- ایرنا- معاون رئیس جمهوری و رئیس سازمان میراث فرهنگی، صنایع دستی و گردشگری گفت: بحران آب، مسائل زیست محیطی، مهاجرت بی‌رویه و شهرنشینی لجام گسیخته از پیامدهای بی‌توجهی به ظرفیت میراث فرهنگی در امر توسعه است.", "text":"به گزارش خبرنگار فرهنگی ایرنا، علی‌اصغر مونسان روز یکشنبه در دومین همایش ملی میراث فرهنگی و توسعه پایدار اظهار داشت: ارتباط میراث فرهنگی با توسعه پایدار یکی از چالش‌های توسعه و تجارب برنامه‌ریزی کشور در دهه‌های گذشته است.وی افزود: ما در برنامه‌های توسعه به منابع زیستی و میراثی کشور به طور جدی نپرداخته و به آنها آسیب زده‌ایم. مونسان تاکید کرد: توسعه پایدار، توسعه ای است که برخورداری از منابع و امکانات رشد را نه تنها برای نسل حاضر بلکه برای آیندگان نیز تضمین کند.او ادامه داد: توسعه پایدار به معنی عدم تحمیل آسیب‌های زیست محیطی، اقتصادی، اجتماعی و فرهنگی به آیندگان است.مونسان گفت: ارکان و ابعاد توسعه پایدار در چهار بخش فرهنگ، طبیعت، اقتصاد و نظم اجتماعی خلاصه می شود.وی یادآور شد: باید آرمان‌ها و اهداف توسعه منطبق و متناظر با آرمان‌ها و ارزش‌های فرهنگی جامعه باشد در غیر این صورت توسعه بومی محلی و پایدار نخواهد بود.** توسعه با فهم معمای زیستی این کشور ممکن است رئیس پژوهشگاه میراث فرهنگی و رئیس شورای سیاستگذاری این همایش نیز گفت:  بعد از جنگ جهانی وقتی بازسازی‌ها در اروپا آغاز می‌شود موضوعاتی مثل محیط زیست و میراث فرهنگی اهمیت پیدا می‌کند.سید محمد بهشتی افزود: در آن زمان فکر می‌کردیم که میراث فرهنگی مخل توسعه است اما بعدها به نتیجه رسیدیم که هر توسعه‌ای وابسته به حل و فصل مباحث حفاظت میراث فرهنگی است.او ادامه داد: مشکل ما در کشور این است که نسبت توسعه را با میراث فرهنگی و محیط زیست نمی‌دانیم و از زمانی که توسعه به مفهوم امروز در کشورمان صورت گرفته به اندازه هزار سال قبل بلکه بیشتر از آن به کشور لطمه زده ایم.بهشتی گفت: ما بی‌توجه هستیم به اینکه تعریف توسعه پایدار در دنیا طی این سال‌ها تغییرات زیادی کرده و حاصل همه این تعاریف مبتنی بر مطالعات، فرهنگ را مبدا و مقصد توسعه می‌داند.او ادامه داد: توسعه در ایران زمانی اتفاق می‌افتد که ما معماهای زیستی کشورمان را بشناسیم و این با میراث فرهنگی ممکن است.وی یادآور شد : موضوع میراث فرهنگی و توسعه پایدارهمچنان در مرحله فتح باب است و بین آنچه در نظام برنامه‌ریزی اتفاق می‌افتد و خواسته‌هایمان فاصله زیادی وجود دارد اما نباید انتظار یک شبه به نتیجه را رسیدن را داشته باشیم.** در 11 برنامه توسعه کشور غلفت کرده‌ایم معاون توسعه امور علمی، فرهنگی و اجتماعی سازمان برنامه و بودجه کشور نیز در این همایش عنوان کرد: اقتصاددانان دنیا توسعه را از توسعه مادی و فیزیکی شروع کرده‌اند آمار اواخر 1980 اندیشیده‌اند که اگر توسعه، جامعه محور نباشد پایدار نیست.سعید نمکی اضافه کرد: پس از آن بحث توسعه انسانی و انسان توسعه یافته مطرح شد و یک دهه بعد بحث جهانی شدن فرهنگ مطرح شد که به معنای دلالت فرهنگ در امر توسعه است.وی ادامه داد: در کشور ما سیاستگذاران پایبندی اساسی به فرهنگ و اهمیت آن در توسعه ندارند در حالی که جهانیان می‌دانند که اگر دیروز می‌گفتند انسان، ابزار توسعه است امروز انسان فرهنگی هدف نهایی توسعه است.نمکی تاکید کرد: توسعه پایدار ما زمانی است که با تکیه بر سرمایه و ظرفیت‌های فرهنگی کشورمان به آن برسیم زیرا با تکیه بر ظرفیت‌های اقتصادی به آن نخواهیم رسید.وی تصریح کرد: ما در 5 برنامه توسعه قبل از انقلاب و 6 برنامه توسعه پس از انقلاب یک غلفت تاریخی کرده‌ایم زیرا برنامه‌های توسعه را فقط با مشورت اقتصاددانان نوشتیم و تا زمانی که حقوقدانان، هنرمندان و اهالی فرهنگ در آن نقشی نداشته باشند به این نتیجه نخواهیم رسید.** دانش زیستن در فلات ایران حلقه مفقوده قرن اخیر دبیر شورای سیاستگذاری دومین همایش ملی میراث فرهنگی و توسعه پایدار نیز عنوان کرد: ایران در صد سال گذشته در مسیر توسعه حرکت کرده اما در کنار نتایج مثبت آن آسیب‌هایی نظیر کاهش تنوع قومی و کاهش زیستگاههای بشر و بی‌توجهی به سوابق تاریخی مشکلاتی ایجاد کرده است.عبدالکریم شادمهر افزود: دانش زیستن در فلات ایران تحت عنوان اهلیت ایرانی حلقه مفقوده یک قرن اخیر است.وی ادامه داد: در این همایش با بازشناسی اهلیت ایرانی به منظور کاربردی کردن توسعه در برنامه‌ریزی‌های کلان قدم‌هایی برداشته‌ایم و افزایش 120 درصدی مقالات نسبت به همایش اول و مشارکت چشمگیر جوانان از شاخصه‌های مهم آن است.به گزارش ایرنا، نخستین همایش ملی میراث فرهنگی توسعه پایدار، بهمن 94 برگزار شد و دومین همایش نیز امروز و فردا، 15 و 16 مهرماه امسال با 8 محور میراث فرهنگی توسعه پایدار، آمایش سرزمینی، راه و شهرسازی، مدیریت آب، هویت گردشگری، نوآوری و فناوری در سالن همایش‌های موزه ملی برگزار خواهد شد.در مجموع، 133 مقاله علمی در محورهای تعیین شده به دبیرخانه همایش ارسال و در هشت کارگروه تخصصی مورد بررسی قرار گرفته است.به گزارش خبرنگار فرهنگی ایرنا، مونسان در حاشیه این همایش در جمع خبرنگاران در مورد موضوع بحث‌برانگیز اصلاح اساسنامه بناهای میراث فرهنگی صبحت کرد و گفت: این موضوع از طریق کمیسیون کلان‌شهرها در یک سال اخیر مطرح شده این مصوبه به شهرداری ها اجازه می‌دهد با تایید سازمان میراث فرهنگی نسبت به تملک بناهای تاریخی اقدام کنند.وی تصریح کرد: این مصوبه به معنای آن نیست که شهرداری‌ها می‌توانند بناهای نفیس ملی را تملک کنند بلکه مربوط به بناهای دیگر است که در بافت تاریخی شهرها وجود دارد و به تاییدیه میراث فرهنگی نیز اشاره مناسبی شده است.مونسان یادآور شد: به دلیل دغدغه‌ای از طرف ما وجود داشت نامه‌ای با امضای من و وزیر راه و شهرسازی (عباس آخوندی) به معاون اول رئیس جمهوری (اسحاق جهانگیری) تقدیم شد که این لایحه برای بحث‌های بیشتر کارشناسی به دولت برمی‌گردد تا دغدغه‌های دوستداران میراث فرهنگی برطرف شده و پیشنهادات آنها اعمال شود.معاون رییس جمهوری با اظهار بی اطلاعی از حذف تعطیلی روز 13 فروردین ( سیزده بدر) از تقویم ملی گفت: مطئمن هستم نمایندگان کشور تصمیمی نخواهند گرفت به ضرر اوج گردشکری کشور باشد و همه ما باید تلاش کنیم که از این پاسداشت‌ها بهره بیشتری ببریم.فراهنگ **1085**3079** 1055            "}