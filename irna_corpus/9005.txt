{"onTitr":"","titr":" 1700 شغل برای مددجویان کمیته امداد خراسان رضوی ایجاد شد","describe":" مشهد- ایرنا- معاون اشتغال و خودکفایی کمیته امداد امام خمینی (ره) خراسان رضوی گفت: طی نیمه نخست امسال هزار و 700 طرح اشتغال در 6 بخش شغلی برای مددجویان زیرپوشش این نهاد ایجاد شده است.", "text":"سید حسین کرابی روز پنجشنبه در گفت و گو با خبرنگار ایرنا افزود: برای ایجاد و راه اندازی این تعداد طرح اشتغالزایی در استان 353 میلیارد و 400 میلیون ریال تسهیلات به متقاضیان پرداخت شده است.وی اظهار داشت: مشاغل ایجاد شده شامل 726 شغل در حوزه دامپروری، 720 شغل در بخش خدمات، 140 شغل در بخش صنعت و معدن، 75 شغل در حوزه صنایع ‌دستی، 13 شغل در بخش کشاورزی و 6شغل در حوزه شیلات می باشد.وی با بیان اینکه هم اکنون سه هزار و 685 طرح اشتغال مددجویان این نهاد تحت نظارت کارشناسان کمیته امداد استان قرار دارد گفت: نظارت ‌های این نهاد از روند اجرای طرح ها به ‌صورت فصلی و برای مدت پنج سال ادامه دارد تا از انحراف تسهیلات پرداخت شده جلوگیری شود.کرابی افزود: کمیته امداد خراسان رضوی از اواخر دهه 60 که در بخش اشتغال خدمات ارائه کرده تاکنون 104 هزار و 829 شغل برای مددجویان و متقاضیان در این استان فراهم نموده است.هم اکنون حدود نیم میلیون نفر از جمعیت خراسان رضوی در قالب 200 هزار خانوار زیرپوشش کمیته امداد امام خمینی (ره) هستند.7496 / 6053            "}