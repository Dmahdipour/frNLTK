{"onTitr":"","titr":" توفان «لوبان» امواج دریای عمان را به 3 متر می رساند","describe":" زاهدان - ایرنا- رئیس گروه پیش بینی و هشدار هواشناسی سیستان و بلوچستان گفت: توفان حاره ای « لوبان » در فاصله هزار و 400 کیلومتری از بندر چابهار قرار گرفته و تا روزهای آینده ارتفاع موج در سواحل این شهر را به سه متر می رساند.", "text":"علی ملاشاهی روز سه شنبه در گفت و گو با خبرنگار ایرنا اظهار داشت: هم اکنون توفان لوبان در موقعیت جغرافیایی حدود 13 درجه شمالی و 60 درجه شرقی و در فاصله نزدیک به هزار و 400 کیلومتری از سواحل چابهار در حال فعالیت است که پیش بینی می شود فعالیت آن تا 5 روز دیگر ادامه داشته باشد.وی افزود: پیش بینی می شود فعالیت این پدیده تا 12 ساعت آینده تقویت شود و به سمت سواحل یمن و جنوب کشور عمان در حرکت باشد.رئیس گروه پیش بینی و هشدار هواشناسی سیستان و بلوچستان ادامه داد: به دلیل تاثیر این توفان در فعالیت های دریایی ضروری است کشتی های فراساحل برای جلوگیری از خسارت تمهیدات و اقدامات لازم را انجام دهند.ملاشاهی گفت: از بعد از ظهر چهارشنبه تا روز شنبه هفته آینده امواج ناشی از توفان لوبان در نزدیکی سواحل چابهار به حدود 2 تا سه متر خواهد رسید و دریا را مواج و متلاطم می کند.به گزارش ایرنا مقدمات ایجاد توفان لوبان از حدود 2 روز گذشته در شمال غرب اقیانوس هند تشکیل شد. وزش باد شدید، مواج شدن دریا و بارش های سنگین از جمله پیامدهای این توفان حاره ای است به نحوی که بر اساس خروجی مدل ها سرعت وزش باد این توفان به 135 کیلومتر بر ساعت می رسد و احتمال دارد بارش های ناشی از این توفان بخش های جنوبی سیستان و بلوچستان را نیز فرا گیرد.9908 **6081            "}