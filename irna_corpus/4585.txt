{"onTitr":"","titr":" الجزایر و همکاری نزدیک با FATF در خاورمیانه و شمال آفریقا","describe":" الجزیره - ایرنا - الجزایر از جمله کشورهای موسس 'گروه اقدام مالی خاورمیانه و شمال آفریقا' است و این کشور که طعم تلخ تروریسم و ناامنی را در اواخر قرن بیستم چشیده است، قوانین زیادی در خصوص مبارزه با پولشویی و تامین مالی تروریسم تصویب کرده است.", "text":"به گزارش ایرنا، گروه ویژه اقدام مالی (FATF) از 35 کشور و دو سازمان منطقه‌ای تشکیل می‌شود و نام الجزایر در فهرست اعضای این گروه و ناظران آن نیست، اما این کشور خود عضو و موسس گروه اقدام مالی منطقه خاورمیانه و شمال آفریقا است که در سال 2004 تاسیس شده است.FATF یک سازمان بین دولتی است که در سال 1989 به ابتکار کشورهای عضو 'گروه  7 ' (هفت کشور صنعتی ) تشکیل شد تا بررسی‌هایی درباره وضعیت قوانین مبارزه با پولشویی در بازارهای مختلف مالی را در سرتاسر جهان انجام دهد. نتیجه این بررسیها در جلسات هر چهار ماه یک بار گروه هفت به اطلاع کشورهای عضو رسیده تا این کشورها بتوانند ریسک سرمایه‌گذاری در بازارهای مالی هدف را بررسی و در مورد امکان سرمایه ‌گذاری در آنها نظر بدهند.کشورهایی که تحت تدابیر پیگیری مالی و نظارتی قرار نمی گیرند به عنوان کشورهای خطر یا مشکوک شناخته می شوند و نسبت به سرمایه گذاری در آنها توصیه نمی شود.از میان کشورهای آفریقایی تنها آفریقای جنوبی عضو گروه ویژه اقدام مالی است و کشورهای شمال آفریقا و همچنین بیشتر کشورهای عربی عضو گروه اقدام مالی منطقه خاورمیانه و شمال آفریقا (mena fatf )هستند.در خصوص تاریخچه تشکیل این گروه باید گفت که در 30 نوامبر سال 2004 نشستی در سطح وزیران کشورهای عربی در منامه برگزار شد و دولت های 14 کشور عربی تصمیم گرفتند همانند گروه (FATF)، گروه اقدام مالی منطقه خاورمیانه و شمال آفریقا را برای مبارزه با پولشویی و تامین مالی تروریسم به وجود آورند .الجزایر خود از جمله اعضای موسس گروه اقدام مالی خاورمیانه و شمال آفریقا است که اردن، امارات، بحرین، تونس، سومالی، جیبوتی، عربستان، سودان، سوریه، عراق، عمان، فلسطین، لیبی ، مصر، مغرب، موریتانی، یمن، قطر، کویت و لبنان عضو آن هستند و کشورهای فرانسه، انگلیس، آمریکا، اسپانیا، استرالیا، آلمان و سازمان هایی مانند صندوق بین المللی پول، بانک جهانی، شورای همکاری خلیج فارس ، گروه اقدام ملی 'اف ای تی اف'، گروه 'ایگمونت'، گروه آسیا و اقیانوس آرام، سازمان جهانی گمرک، صندوق پول کشورهای عربی، سازمان ملل و گروه اقدام اروپا - آسیا برای مبارزه با پولشویی و تامین مالی تروریسم به عنوان ناظر در آن حضور دارند.رئیس گروه اقدام مالی منطقه خاورمیانه و شمال آفریقا هر سال تغییر می کند و الجزایر سال 2011 ریاست این گروه را بر عهده داشت. بر اساس اعلام این گروه، این کشورها در جهت تحقق اهدافی مانند اجرای چهل دستورالعمل  گروه اقدام مالی در زمینه مبارزه با پولشویی و تامین مالی تروریسم و گسترش تسلیحات، اجرای معاهده ها و توافقنامه های سازمان ملل و قطعنامه های ذیربط  شورای امنیت ، همکاری کشورها با هم برای پایبندی به این معیارها در خاورمیانه و شمال آفریقا و همکاری با سازمان های منطقه ای و بین المللی دیگر ، همکاری برای مشخص کردن موضوعات مرتبط با پولشویی و تامین مالی تروریسم و تبادل تجربه و اتخاذ تدابیر لازم برای مبارزه با پولشویی و تامین مالی تروریسم به گونه ای که با ارزش های فرهنگی و همچنین قانون اساسی و رژیم های حقوقی کشورهای عضو در تعارض نباشد، تلاش می کنند.الجزایر در اواخر قرن بیستم به مدت یک دهه با مشکل تروریسم مواجه بود و مردم این کشور از این دوران با نام دهه سیاه یاد می کنند و هنوز هم با تبعات مختلف این مشکل دست و پنجه نرم می کنند و خود را از جمله پیشگامان مبارزه با تروریسم در جنبه های مختلف آن می دانند. 'احمد میزاب' کارشناس ارشد امور امنیتی الجزایری در گفت و گو با ایرنا گفت: طی این مدت بین 200 تا 250هزار الجزایری کشته شدند و دولت از آن زمان اقدامات زیادی برای مقابله با تروریسم و جرایم دیگر انجام داد تا امنیت به کشور بازگردد و مردم بتوانند با آرامش زندگی کنند.یکی از مواردی که مقام های الجزایری این روزها در کنفرانس های بین المللی پیوسته بر آن تاکید می کنند، مبارزه با تروریسم از طریق خشکاندن منابع مالی آن و همچنین پولشویی است و در این چارچوب عضو گروه های مختلفی و از جمله گروه ایگمونت( انجمن جهانی تبادل اطلاعات مالی برای مبارزه با پولشویی و تامین مالی تروریسم ) شده و قوانین زیادی در این خصوص تصویب کرده است.الجزایر از سال 2004 پولشویی را جرم تلقی می کند، هر چند از سال 1995جنگ ضد تروریسم و تامین مالی آن را آغاز کرده و تامین مالی تروریسم را از جمله اقدامات تروریستی و خرابکارانه می داند . این کشور با وضع قوانین مختلف و از جمله قانون مبارزه با پولشویی و تامین مالی تروریسم در سال های 2005 و 2012، قانون مجازات سال 2004، قانون مبارزه با فساد در سال 2006، قانون نظارت بر سرمایه ها در سال 2010 و قانون پول و وام در سال 2010 در پی مبارزه با پولشویی و کمک مالی به تروریسم است.در سال 2005 قوانینی در مجلس الجزایر در خصوص پیشگیری از پولشویی و تامین مالی تروریسم و مبارزه با آن تصویب شد و این کشور از سال 2002 گروهی تحت عنوان 'اطلاعات مالی' ایجاد کرده است .الجزایر در چارچوب این قانون، بر مساله ورود ارز به الجزایر و خروج ارز از آن نظارت شدیدی دارد .بر اساس قوانین الجزایر، کسانی که اقدام به پولشویی یا تامین مالی تروریسم کنند، از 5 تا 10 سال زندانی می شوند و یک تا سه میلیون دینار الجزایری نیز جریمه باید پرداخت کنند و اموال ناشی از این اقدامات و سود حاصله از آن نیز مصادره خواهد شد.وزارت دارایی الجزایر 23 مارس سال 2017 ، یادداشت تفاهمی در زمینه پیشگیری از فساد و مبارزه با آن با هیات ملی پیشگیری از فساد و مبارزه در این کشور امضا کرد.الجزایر که بزرگترین کشور آفریقایی از نظر مساحت محسوب می شود و دارای ذخایر نفت و گاز قابل توجهی است، با توجه به رابطه گسترده با کشورهای جهان ، پیوسته تلاش کرده در فهرست دولت‌های غیرهمکار و مناطق پرخطر گروه اقدام مالی قرار نگیرد، زیرا در این صورت، بانک‌ها و موسسات مالی و اعتباری مهم دنیا، در برخورد با بانک‌ها و شرکت‌های الجزایری با احتیاط زیاد رفتار خواهند کرد و گاه به همین دلیل از برقراری روابط با آنها خودداری می‌کنند . گروه اقدام مالی خاورمیانه و شمال آفریقا اول دسامبر سال 2010 توصیه هایی به الجزایر در خصوص بهبود عملکرد در مبارزه با پولشویی داشت، اما در آخرین گزارش خود در خصوص این کشور در سال 2016، از پیشرفت های بزرگی که در زمینه بهبود رژیم مبارزه با پولشویی و حمایت مالی از تروریسم داشته، استقبال و اعلام کرده است، الجزایر اقدامات قانونی و سازمانی برای عمل به تعهدات خود در مواردی که گروه اقدام مالی در اکتبر سال 2011 به عنوان نقص های کاری مشخص کرده بود، انجام داده و در نتیجه الجزایر دیگر تحت نظارت و مراقبت گروه اقدام مالی در چارچوب پایبندی جهانی به مبارزه با پولشویی و تامین مالی تروریسم نیست، زیرا الجزایر با این سازمان همکاری می کند .'عبدالقادر مساهل' وزیر خارجه الجزایر چندی پیش گفت، این کشور از تهدیدهای تروریسم برای امنیت و ثبات کشورها و همچنین جامعه بین الملل آگاه است و قاطعانه خود را متعهد به مبارزه با تامین مالی تروریسم  می داند .وی افزود: قوانین الجزایر با توصیه های گروه اقدام مالی و لایحه های شورای امنیت همسو است و ما به عنوان عضو گروه ایگمونت، در این کار تلاش زیادی می کنیم .خاورم **2041**1651            "}