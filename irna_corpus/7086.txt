{"onTitr":"","titr":" مخالفان FATF چه در سر دارند","describe":" تهران- ایرنا- رایزنی و بررسی های نهایی نمایندگان مجلس برای تصویب لوایح مرتبط با پیوستن به «گروه ویژه اقدام مالی» (FATF) در حالی صورت می گیرد که تلاش مخالفان نیز به اوج خود رسیده است.", "text":"به گزارش گروه تحلیل، تفسیر و پژوهش های خبری ایرنا، از چند ماه پیش موضوع پیوستن ایران به گروه ویژه اقدام مالی در دست بررسی نمایندگان مجلس قرار گرفته و طی روزهای آینده تکلیف آن مشخص خواهد شد. پیوستن به گروه ویژه اقدام مالی مستلزم برداشتن چهار گام عملی یا به عبارتی تصویب لوایح چهارگانه است که لایحه الحاق ایران به کنوانسیون سازمان ملل متحد برای مبارزه با جرائم سازمان‌یافته فراملی (پالرمو)، اصلاح قانون پولشویی، اصلاح قانون مبارزه با تامین مالی تروریسم و الحاق ایران به کنوانسیون مقابله با تامین مالی تروریسم (CFT ) از آن جمله است. تاکنون مجلس کلیات لایحه اصلاح قانون مبارزه با تأمین مالی تروریسم، لایحه اصلاح قانون مبارزه با پولشویی و همچنین لایحه مبارزه با جرائم سازمان یافته فراملی (پالرمو) را مورد تایید و تصویب قرار داده و حال نوبت به الحاق ایران به کنوانسیون مقابله با تامین مالی تروریسم (CFT)رسیده تا سرنوشت پیوستن ایران به FATF مشخص شود. در چنین شرایطی، مخالفان نیز از هر ابزاری برای به بن بست کشاندن الحاق ایران به FATF بهره می گیرند که تبلیغات گسترده رسانه ای، پیامک های تهدید کننده و هشدارآمیز به نمایندگان مردم و همچنین تجمع در مقابل مجلس از آن جمله به شمار می رود. در این میان اما سخنان اخیر آیت الله «محمدعلی موحدی کرمانی» دبیر کل جامعه روحانیت مبارز در دیدار اعضای شورای مرکزی اتحادیه جامعه اسلامی دانشجویان بیش از هر موضعی انعکاس یافته است. وی اظهار داشته «به اعتقاد بنده در مرحله ابتدایی مجلس باید هوشیار باشد و دقت کند تا این لایحه تصویب نشود، اگر هم تصویب کند من مطمئن هستم شورای نگهبان آن را رد خواهد کرد...شورای نگهبان هم که رد کند به مجمع تشخیص مصلحت نظام خواهد آمد و من معتقدم این مجمع کاملا بیدار است، ممکن است تغییراتی دهد ولی من به مجمع امیدوار هستم، البته به شورای نگهبان هم امیدوارم و ان‌شالله این معاهده به سرنوشت خوبی تمام خواهد شد.»با انتشار سخنان دبیر کل جامعه روحانیت مبارز، تحلیلگران سیاسی و حقوقی به بررسی ابعاد این دست مواضع و استدلال هایی چون حرمت تصویب  FATF پرداختند. از جمله «محمدعلی وکیلی» نماینده مجلس و فعال سیاسی در یادداشتی نوشت: در واقع مبنای فتوای حرمت تصویب FATF محل ابهام است؛ اولا در مملکتی که نظامش مبتنی بر ولایت فقیه است، حوزه سیاسی و عمومی تابع فتوی نیست و در صورت ضرورت، حکم ولی فقیه فیصله بخش است و در دیگر موارد با وجود شورای نگهبان که مسئولیت تشخیص شرعیت و یا غیر آن را عهده‌دار است نیز محلی برای ورود دیگر مراجع به این حوزه وجود ندارد. وی افزود: به نظر می‌رسد ورود و صدور فتوای این مراجع در حوزه‌های سیاسی و عمومی (خصوصاً در مواردی که نظام مکانیزم مشخصی برای تصمیم‌گیری دارد و با توجه به دکترین حاکم بر نظام این تصمیمات حکم احکام عمومی می‌یابند که واجب الاطاعه اند)، به تشویش و آشفتگی راهبردی می‌انجامد؛ لذا خلاف مصالح نظام و امت اسلامی است. روزنامه «قانون» مخالفت با عضویت ایران در گروه ویژه اقدام مالی را به مساله شفافیت پیوند زد و نوشت: به نظر برخی از شفاف‌سازی در کشور واهمه دارند و می‌کوشند تا راه‌های افشای برخی مراودات مالی در کشور بسته شود. در همین راستا خبرگزاری فارس که نیازی به معرفی ندارد، گزارشی از تعدادی نیرو که این رسانه آن‌ها را دانشجو می‌خواند، منتشر کرد و آن‌ها را مخالف تصویب لوایح مربوط به FATF خواند. در این گزارش آمده بود که جمعی از دانشجویان دانشگاه‌های تهران عصر جمعه 13 مهر در اعتراض به تصویب لوایح مربوط به FATF و پیوستن کشورمان به این معاهده در مقابل دانشگاه تهران تجمع کردند به نوشته این روزنامه، بی‌شک رسانه‌ها و جریان‌هایی مانند نیروهای طرفدار احمدی‌نژاد، محافظه‌کاران، نماینده‌های جبهه‌پایداری(رفقای دیروز احمدی‌نژاد و یاران امروز علم‌الهدی و رئیسی) و خبرگزاری‌های فارس و تسنیم زمانی که علیه یک موضوع با تمام قوا به میدان می‌آیند و به صورت زنجیره‌ای و همگرا علیه آن می‌کوشند، کاسه‌ای زیر نیم‌کاسه‌ است و باید در نیت آن‌ها شک کرد زیرا کمتر زمانی مشاهده شده است که این جریان که حتی بخشی از آن‌ها حتی اعتقادی به رای مردم ندارند برای بهبود اوضاع ملت اقدامی کرده باشند و این فشارهایی که در دستور کار‌ آن‌ها بوده، گویای امور است. «بهمن کشاورز» حقوقدان و رئیس پیشین اتحادیه سراسری کانون‌های وکلای دادگستری ایران (اسکودا) در گفت وگو با ایرنا، اظهار داشته «باید مخالفت ها را ناشی از سه امر دانست؛ نخست اینکه امکان دارد برخی افراد آگاهی و اشراف کافی به مسائل نداشته و در عین حال مخالفت کنند. دوم موضوع سیاسی و جناحی است که البته از دیدگاه صرفا سیاسی که افرادی بخواهند از این مخالفت ها برداشت هایی به نفع خود داشته باشند. مطلب سوم که به نظر می رسد باید با دقت بیشتری به آن توجه داشت این است که تحریم و مسائل پیچیده مالی همیشه به عده ای این اجازه و امکان را داده که در کوتاه مدت ثروت های زیادی را بدست آورند. بنابراین بیشتر باید به این بعد قضیه توجه داشت زیرا شاید افرادی وجود دارند که هر نوع شفافیت مالی باعث ضرر و زیان های غیر قابل جبرانی برای آنها خواهد شد؛ بنابراین بدیهی است که از شفافیت گریزان باشند.»این کارشناس مسائل حقوقی با برشمردن فوائد اقتصادی، سیاسی و حقوقی لوایح تاکید کرد: آنچه مسلم است این که با توجه به وضعیت فعلی کشور و همچنین وجود موضوع تحریم هایی که قطعا عملی نیز خواهد شد، اضافه کردن باری به این مجموعه به نظر کار درستی نیست. به عبارت دیگر مشکلاتی که در مبادلات بانکی و مالی کشور به علت تحریم ها ایجاد شده و خواهد شد، به اندازه کافی سنگین هست و نباید برخی مشکلات دیگر را نیز به آن اضافه کرد و تسهیلات معمول و عادی را که برای مبادلات بین المللی وجود دارد، از دست داد. به باور ناظران، افزون بر نگاه ها، منافع و اهداف سیاسی و شاید اقتصادی، مسائل دیگری نیز در مخالفت با پیوستن ایران به FATF وجود دارد که عدم آگاهی و اشراف به موضوع و بدبینی نسبت به غرب از آن جمله اند. باید به این نکته توجه داشت در شرایطی که آمریکا زیر فشارهای بین المللی قرار گرفته و متحدان دیرینه واشنگتن از مواضع یکجانبه گرایانه «دونالد ترامپ» علیه ایران دوری می گزینند، پشت پا زدن تهران به FATF و ماندن در لیست سیاه این سازمان بین دولتی نه تنها گرهی از مشکلات نخواهد گشود که برخی کلاف های در هم تنیده را پیچیده تر خواهد ساخت. پژوهش**9242**9279            "}