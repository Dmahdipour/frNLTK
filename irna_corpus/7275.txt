{"onTitr":" مدیر کل بنیاد مسکن استان فارس:    ","titr":" طرح آمارگیری از مسکن روستایی در 423 روستای فارس اجرا می شود","describe":" شیراز - ایرنا - مدیر کل بنیاد مسکن استان فارس گفت: طرح آمارگیری از ویژگی های مسکن روستایی  همزمان با سراسر کشور 21 مهر ماه به مدت یک ماه در 423 روستای فارس اجرا می شود.", "text":"به گزارش خبرنگار ایرنا، مهندس عطاالله زمانی شنبه در نشست خبری با خبرنگاران افزود: در این طرح ویژگی های مسکن روستایی 15 هزار و 579 واحد روستایی جمع آوری و در برنامه ریزی های توسعه، تجزیه و تحلیل و استفاده می شود. مدیر کل بنیاد مسکن استان فارس افزود: این طرح در همه 29 شهرستان فارس با هدف شناخت ویژگی های عمومی روستا و شناخت ویژگی های واحد های مسکونی به اجرا در می آید.زمانی افزود: وضعیت ساخت واحد های مسکونی، چگونگی انتخاب مصالح ساختمانی ، نوع و میانگین طبقات ، ارزیابی عمر مفید واحد ها ، سطح اشغال و مساحت فضاهای مسکونی ، وضعیت اسناد مالکیت و نوع سازه از جمله ویژگی هایی است که در طرح آمارگیری در باره آن  اطلاعات مفید به دست می آید.** 40 روستای شهرستان شیراز درگیر مسایل حاشیه نشینی زمانی همچنین به 15 مهر و روز روستا اشاره کرد و گفت: این روز فرصتی برای یادآوری برخی از چالش ها در مناطق روستایی و برنامه ریزی برای حل این چالش ها است.وی با بیان اینکه از جمله مشکلات و چالش ها در مناطق روستایی ساخت و سازهای بی رویه خارج از محدوده طرح های هادی است گفت: 40 روستای حاشیه کلان شهر شیراز با این مشکلات و چالش ها دست به گریبان هستند، عمده این روستاها ساخت و ساز خارج از محدوده دارند و به صورت بی ضابطه خدمات نیز دریافت می کنند.مدیر کل بنیاد مسکن استان فارس گفت : حدود 250 هکتار فضای ساخت و ساز در خارج از محدوده این روستاها شکل گرفته و به افزایش حاشیه نشینی در اطراف شیراز منجر شده است.به گفته وی الحاق این محدوده ها به طرح هادی روستایی مسایل حقوقی و عدم الحاق آن مسایل و مشکلات اجتماعی به دنبال دارد، امسال با بازنگری طرح های هادی روستایی در 14 روستای شهرستان شیراز بخشی از این محدوده به طرح های هادی روستاها ملحق می شود.زمانی با بیان اینکه این روستاها حدود 100 هزار نفر جمعیت دارند گفت: استفاده از انشعابات غیر مجاز آب و برق و محرومیت برخی از این روستاها از سایر خدمات، نداشتن راه های دسترسی و نداشتن معابر توسعه یافته و سیستم دفع فاضلاب از جمله مشکلات این مناطق است.مدیرکل بنیاد مسکن فارس اضافه کرد: در مجموع طرح های 40 روستای استان فارس امسال مورد بازنگری قرار می گیرد، بازنگری این طرح ها با توجه به افزایش جمعیت روستاها و گذشت حدود 10 سال از طراحی اولیه طرح هادی دراین مناطق ضرورت دارد.6113 /1876            "}