{"onTitr":"","titr":" حماس عباس را به همسویی با رژیم صهیونیستی متهم کرد","describe":" تهران- ایرنا- یک رهبر برجسته جنبش مقاومت اسلامی (حماس) تاکید کرد که آنچه رژیم صهیونیستی و محمود عباس رئیس تشکیلات خودگردان فلسطین علیه مقاومت و باریکه غزه انجام می دهند، کاری یکسان اما با شیوه های مختلف است.", "text":"به گزارش شنبه شب ایرنا به نقل از مرکز اطلاع رسانی فلسطین، اسامه حمدان گفت:«طرف های فلسطینی، منطقه ای و بین المللی باید به همسویی اقدامات عباس و رژیم صهیونیستی علیه مقاومت توجه داشته باشند.»وی افزود: «تهدیدهای رئیس تشکیلات خودگردان علیه مقاومت در نوار غزه تازگی ندارد، اما مساله مهم این است که این تهدیدها نشانگر تفکر و نگرش وی به فضای ملی فلسطین است. او اصلا فضای ملی مقاومتی فلسطین برابر رژیم صهیونیستی را نمی بیند، بلکه تنها یک منطق را می فهمد و آن تسلیم برابر دیکته های اشغالگران؛ صرفنظر از این مساله است که این خواسته ها به نفع ملت فلسطین است یا نه؟»مسئول روابط بین الملل جنبش حماس خاطر نشان کرد که «در چشم انداز نزدیک، هیچ نشانه ای از رفتار دسته جمعی نزد عباس دیده نمی شود، بلکه وضعیت کنونی وی نشانگر تداوم سلطه طلبی او به نفع رژیم صهیونیستی و نه به خاطر مسائل ملی است.»وی افزود: «نشست اخیر شورای ملی در همین فضای تسلیم شدن و خفت پذیری برگزار و باعث شد موسسات فلسطینی به جای حرکت در مسیر خدمت به ملت فلسطین، به نفع رژیم صهیونیستی کار کنند.»اسامه در بخش دیگری از سخنان خود بر پایبندی حماس به آشتی ملی تاکید و اعلام کرد که «موفقیت تلاش های مصر برای پایان شکاف داخلی به اقدامات عباس بستگی دارد.»حمدان اظهار داشت: « اگر عباس اراده ای برای موفقیت تلاش های مصر داشته باشد ـ که البته چنین چیزی تاکنون در رفتار وی مشاهده نشده است ـ آشتی ملی محقق خواهد شد، اما تاکنون نمی توان با اطمینان گفت که او سعی در موفقیت تلاش های مصر را دارد زیرا نشانه های موجود تا الان متاسفانه منفی است.»این رهبر حماس با اشاره به اینکه «تلاش های ابومازن برای به شکست کشاندن آشتی ملی، عملا به معنای وقوع جنگ جدید علیه فلسطینیان است» تصریح کرد : «عباس در حال حاضر به تحریک علیه باریکه غزه اقدام و فکر می کند که می تواند با کمک رژیم صهیونیستی دوباره غزه را تحت تصرف خود درآورد»حمدان در عین حال گفت: «خدمت عباس به اشغالگران باعث نجات وی از ترور نخواهد شد» و «اقدامات وی علیه نوار غزه، مقاومت و حماس، بخشی از نقش کاربردی است که با هدف ضربه زدن به مساله فلسطین طراحی شده است.»شبد**1480**9122            "}