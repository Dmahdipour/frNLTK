{"onTitr":" رئیس‌کل دادگاه‌های عمومی و انقلاب :    ","titr":" دادگستری یزد با شایعه‌پراکنان فضاهای اقتصادی برخورد می‌کند","describe":" یزد - ایرنا - رئیس‌کل دادگاه‌های عمومی و انقلاب یزد گفت: دادگستری این استان با شایعه‌پراکنان فضای اقتصادی و عمومی به‌ویژه در حوزه بانک‌ها که باهدف سلب اعتماد مردم صورت می‌گیرد به جد برخورد می‌کند.", "text":"حجت اسدی روز پنجشنبه در گفت‌وگوی اختصاصی با خبرنگار ایرنا با اشاره به انتشار شایعاتی در برخی سایت ها و فضاهای مجازی مبنی بر ورشکستگی تعدادی از بانکها، اظهار داشت: شایعه پراکنی موجب ایجاد مشکل برای سیستم قضایی و از سوی دیگر برای سیستم بانکی خواهد شد. وی افزود: دادگستری استان یزد با شایعه‌پراکنان ورشکستگی بانک‌ها به‌ویژه در حوزه قرض‌الحسنه برخورد می‌کند. رئیس‌کل دادگاه‌های عمومی و انقلاب یزد تصریح کرد: دراین‌ارتباط شایعه ورشکستگی یکی از بانک‌های قرض‌الحسنه که از سوی معاندان در فضای مجازی منتشرشده بود علاوه بر اینکه موردحمایت بانک مرکزی است، در سیستم قضایی پرونده و مشکلی حقوقی نداشته و ندارد. به گزارش ایرنا، اسدی در ادامه درباره شایعاتی مبنی بر سکته 30 نفر در یزد به دلیل نوسان و کاهش قیمت ارزهای خارجی، سکته و طلا یادآور شد: دادستانی استان و نیروی انتظامی با چنین مواردی که موجب سلب آرامش روانی از جامعه می‌شود برخورد جدی خواهد کرد. به‌تازگی شایعه ورشکستگی بانک قرض‌الحسنه رسالت در فضای مجازی منتشر شد، در پی این موضوع ، دادستان عمومی و انقلاب کرمان از تحت تعقیب قرار گرفتن عوامل ایجاد شایعه‌ در فضای مجازی خبر داده بود. همچنین با کاهش بهای ارزهای خارجی، طلا و سکه در کشور ، عده‌ای در فضای مجازی شایعاتی مبنی بر سکته 30 نفر در یزد پخش کرده بودند. رئیس سازمان اورژانس 115 یزد سه‌شنبه این هفته به ایرنا گفته بود : انتشار برخی خبرها در سراچه‌ها و شبکه‌های فضای مجازی استان مبنی افزایش سکته قلبی و مغزی به علت کاهش قیمت ارزهای خارجی، سکه و طلا شایعه است. دکتر احمد دهقان افزود: تاکنون افزایش معناداری در مراجعه بیماران سکته مغزی و قلبی در حوزه اورژانس پیش بیمارستانی و بیمارستانی گزارش نشد. به گفته وی نیروهای اورژانس همانند روزهای قبل به فعالیت خود ادامه می‌دهند و در مکان خاصی هم مستقر نشده‌اند . استان یزد بر پایه سرشماری آبان سال 1395، یک‌میلیون و 138هزار نفر جمعیت دارد که 85 درصد در 21 شهر و بقیه در روستاها و آبادی‌ها و مناطق عشایری زندگی می‌کنند. 1968/ 2047            "}