{"onTitr":" مدیر کل راه آهن جنوب شرق:    ","titr":" صادرات ریلی از زاهدان به پاکستان 47 درصد رشد داشت","describe":" زاهدان - ایرنا - مدیرکل راه آهن جنوب شرق کشور(مستقر در زاهدان) گفت: صادرات کالا از طریق خط ریلی زاهدان به کویته پاکستان در 6 ماهه نخست امسال نسبت به مدت مشابه سال قبل 47 درصد رشد داشته است.", "text":"مجید ارجونی روز سه شنبه در گفت و گو با خبرنگار ایرنا اظهار داشت: 21 هزار و 620 تن کالا در 6 ماهه نخست امسال از طریق خط ریلی زاهدان - میرجاوه - کویته به پاکستان صادر شد که نسبت به 14 هزار و 733 تن سال گذشته رشد 47 درصدی را نشان می دهد.وی بیان کرد: سیمان، قیر، گوگرد، کاشی، ایزوگام، خرما، گل سرخ و فوتس اویل عمده کالاهای صادراتی از طریق این خط ریلی به پاکستان است.مدیرکل راه آهن جنوب شرق ادامه داد: همچنین عمده کالاهای وارداتی در این مسیر کنجد و برنج خوراکی و عمده کالاهای ترانزیتی گوگرد خام است.وی افزود: در 6 ماهه نخست سالجاری 80 رام قطار در این خط ریلی تردد داشته که نسبت به 61 رام قطار سال قبل رشد 31 درصدی را نشان می دهد.به گزارش ایرنا راه ‌آهن زاهدان - کویته پاکستان در سال 1298 هجری شمسی به‌منظور حمل‌ و نقل ادوات جنگی و نظامی توسط روس‌ها ساخته شده که قرار بود تا سرخس استان خراسان رضوی ادامه پیدا کند که با پایان جنگ جهانی دوم ادامه ساخت آن متوقف شد.فاصله ریلی راه‌آهن زاهدان - میرجاوه 94 کیلومتر و تا کویته پاکستان 650 کیلومتر است.نخستین حرکت قطار باری سازمان اکو در مرداد سال ۱۳۸۸ (۱۴ اگوست ۲۰۰۹) در آیینی باحضور «یوسف رضا گیلانی» نخست ‌وزیر وقت پاکستان و «غلام احمد بلور» وزیر اسبق راه‌آهن این کشور از ایستگاه «مارگالا» شهر اسلام آباد به مقصد تهران و از آنجا به طرف استانبول انجام شد.راه آهن سیستان و بلوچستان را می توان ادامه راه آهن هندوستان محسوب کرد که در سالهای 1297 و 1298 (1918-1919 میلادی ) در قاره آسیا و شبه قاره هند به طول 600 کیلومتر از کویته به سمت زاهدان در مدت کمتر از 2 سال ساخته شد.اکنون راه آهن جنوب شرق با داشتن 2 نوع خط عریض و استاندارد، اتصال ریلی به کشور پاکستان و قرار گرفتن در مسیر کریدور بین المللی شرق به غرب که سبب اتصال کشورهای پاکستان و شبه قاره هند به ترکیه، اروپا و آسیای مرکزی شده از اهمیت بین المللی ویژه ای برخوردار است به گونه ای که مورد تایید سازمان اکو و اسکاپ نیز است.موقعیت راهبردی ایران به عنوان پل ارتباطی میان شرق و غرب موجب شده که از سالیان دور کالاها از طریق جاده های معروفی مثل جاده ابریشم، جاده مروارید و جاده هندوستان از ایران عبور کنند و در همین راستا با ساخت خطوط ریلی مشهد - بافق - بندرعباس و زاهدان - بم - کرمان و در آینده نزدیک مشهد - زاهدان - چابهار زمینه ایجاد کریدورهای بین المللی ترانزیت از طریق راه آهن و اتصال کشورهای آسیای مرکزی، دریای سیاه، قفقاز و اتحادیه اروپا با شبه قاره هند، خاور دور و کشورهای جنوب شرقی آسیا فراهم شده است.در این میان شهر زاهدان و راه آهن جنوب شرق کشور بدلیل قرار گرفتن در مسیر کریدورهای ترانزیتی شرق به غرب و شمال به جنوب از اهمیت بین المللی برخوردار است به همین دلیل دولت برای شکوفایی اقتصادی منطقه ساخت راه آهن چابهار - زاهدان - مشهد به طول هزار و 330 کیلومتر را آغاز کرده است. 9914**3213            "}