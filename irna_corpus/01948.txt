{"onTitr":" معاون شهردار تهران:    ","titr":" دانش آموزان با دوچرخه و یا پیاده به مدرسه رفت و آمد کنند","describe":" تهران-ایرنا- معاون حمل‌و نقل و ترافیک شهرداری تهران درمراسم امضای تفاهم‌نامه ترویج و توسعه دوچرخه‌سواری دانش‌آموزان بامعاون وزیر آموزش‌و پرورش گفت که باید دانش آموزان آموزش ببیند با دوچرخه یا پای پیاده به مدرسه رفت‌وآمد کنند تا هوای شهر سالم باشد.", "text":"به گزارش خبرنگار سیدمحسن پورسیدآقایی روز چهارشنبه در این مراسم با بیان اینکه ترافیک در پایتخت معضل جدی و مهمی است، تصریح کرد: ما به‌هیچ‌وجه نباید این معضل را دست‌کم بگیریم چون ترافیک، آلودگی شهر را به دنبال دارد و آلودگی تاثیر، آثار مخربی در زندگی مردم بر جا می گذارد.  وی افزود: بخشی از مشکلات اجتماعی و حتی خانوادگی امروز تحت تاثیر آلودگی و ترافیک است. همچنین ابتلای شهروندان به برخی بیماری‌ها همانند سرطان، ناشی از همین ذرات و آلودگی‌هایی است که از اگزوز خودروها متصاعد می‌شود. وی تاکید کرد: ریه‌ها و سیستم گوارشی بدن قدرت تفکیک ذرات زیر 2.5 میکرون را ندارند و وقتی تنفس می‌کنیم این ذرات وارد خون می‌شوند. معاون حمل و نقل ترافیک شهرداری تهران گفت: مشکل ترافیک و آلودگی پایتخت، یک مساله ملی است و در شهر بزرگی مثل تهران که نزدیک 13 میلیون نفر در آن تردد می‌کنند و هشت میلیون ساکن هستند، باید این معضل را جدی بگیریم. پورسیدآقایی با تاکید بر این‌که راه‌حل مشکل آلودگی و ترافیک، حذف خودروی شخصی است، افزود: ما نمی‌توانیم با چهار میلیون خودروی شخصی در تهران، کاری برای رفع آلودگی بکنیم غیر این‌که از خودروسواری دست برداریم و بهترین مکانی که می‌ توان در این زمینه فرهنگ‌سازی کرد، مدارس هستند.  وی تصریح کرد: دانش آموزان ما باید آموزش ببیند که با دوچرخه یا پای پیاده به مدرسه رفت‌وآمد کنند تا هوای شهر سالم باشد. معاون حمل و نقل ترافیک شهرداری تهران با بیان اینکه امروز یکی از مسائل اساسی ما با آموزش‌و پرورش، ساماندهی سرویس‌هاست، گفت: نزدیک به 20 هزار خودرو به ‌عنوان سرویس مدارس برای جابجایی دانش آموزان استفاده می‌شوند که خود آنها ترافیک و آلودگی زیادی ایجاد می‌کنند.پورسید آقایی افزود: برای رفع وابستگی به سواری شخصی و خودرومحوری که زندگی همه ما را در برگرفته، بهترین راهکار آشناساختن دانش آموزان با فرهنگ دوچرخه سواری است.وی اظهار داشت: متاسفانه در بسیاری از مدارس اجازه نمی‌دهند دانش‌آموز با دوچرخه وارد مدرسه شود و او را به بهانه‌های مختلف از جمله نداشتن ایمنی کافی از این کار منع می‌کنند، ما با فرهنگ مخالفت با دوچرخه در آموزش‌و پرورش روبه‌رو هستیم.معاون حمل و نقل و ترافیک شهرداری تهران یادآور شد: با امضای این تفاهم‌نامه آموزش‌و پرورش این پیام را به همه دانش آموزان و مدیران این نهاد می‌دهد که موافق با ترویج فرهنگ دوچرخه سواری در مدارس است. وی خاطر نشان کرد: به طبع ما اجرای این تفاهم‌نامه را در همه ادارات کل آموزش‌وپرورش و مناطق دنبال خواهیم کرد تا مفاد این تفاهم‌نامه تبدیل به رویه‌ای شود که در همه مدارس اجازه دهند دانش آموزان با دوچرخه تردد و محل‌های پارک برای دوچرخه پیش‌بینی کنند.  پورسیدآقایی تصریح کرد: ما می‌دانیم که دوچرخه در شرایط امروز خیابان‌های تهران، وسیله کاملا امنی نیست اما نمی‌شود به دلیل ریسک تصادفات ما در کل یک مد حمل‌و نقل مهم و پاک را کنار بگذاریم چون ضررهای خودرو محوری بیشتر از ریسک تصادف دوچرخه است. وی افزود: خطر وابستگی دانش آموزان به تردد با خودروی شخصی و سرویس برای سلامتی آنان و محیط زیست کشور بیش از خطر تصادف های احتمالی است.معاون حمل‌و نقل و ترافیک شهرداری تهران با بیان این‌که مزایای توسعه دوچرخه‌سواری در شهر برای دانش آموزان بیشتر از آن است که نگران تصادفات احتمالی باشیم، گفت: می‌شود با ایمنی بیشتر و کنترل و وضع قوانین بهتر و با همکاری با سایر نهادها همچون پلیس این حوادث را کاهش داد و سلامتی دانش آموزان را حفظ کرد.  معاون وزیر و رئیس سازمان مدارس غیردولتی و توسعه مشارکت‌های مردمی هم در این مراسم با اشاره به آسیب‌های متعدد اجتماعی که این روزها دانش‌آموزان را تهدید می‌کند، گفت: هر برنامه‌ای که به ارتقای مهارت‌های اجتماعی و زندگی دانش‌آموزان منتهی شود در دستور کار وزارت آموزش‌وپرورش قرار می‌گیرد.  مجتبی زینی‌وند افزود: منابع درسی به‌تنهایی نمی‌تواند دانش‌آموزان را برای زندگی آینده آماده کند و امروز تخصص‌یابی یکی از ضرورت‌های زندگی حرفه‌ای است و آموزش‌وپرورش باید بتواند همه مهارت‌هایی را که دانش‌آ‌موز در زندگی آینده به آن‌ها نیاز دارد در دستور کار قرار دهد.  معاون وزیر آموزش‌و پرورش با تاکید بر ضرورت نهادینه شدن الگوهای رفتاری ترافیکی و فرهنگ صحیح رانندگی در جامعه اظهار کرد: این وزارت با داشتن 40 میلیون مخاطب مستقیم، به حتم می‌تواند به متولیان مدیریت شهری در درونی کردن این باورها و ارزش‌ها کمک کند. وی تصریح کرد: لازم است برای دوچرخه‌سواری به‌عنوان یکی از برنامه‌های ورزشی دانش‌آموزان برنامه‌ریزی شود و به حتم آموزش‌و پرورش می‌تواند به ایجاد فرهنگ دوچرخه‌سواری در میان مردم کمک کند.تهرام/9343 / 1539            "}