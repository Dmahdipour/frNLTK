{"onTitr":"","titr":" ساختمان کلانتری پردیسان قم افتتاح شد","describe":" قم - ایرنا - ساختمان کلانتری نیروی انتظامی پردیسان قم، روز سه شنبه همزمان با هفته ناجا، با حضور فرمانده انتظامی قم، امام جمعه پردیسان و جمعی از مسئولان استانی طی آیینی در این منطقه به بهره برداری رسید.", "text":"به گزارش ایرنا از روابط عمومی اداره کل راه و شهرسازی استان قم، مدیرکل راه و شهرسازی استان در آیین گفت: با افتتاح ساختمان کلانتری و استقرار کارکنان خدوم و زحمتکش نیروی انتظامی شاهد افزایش امنیت و آسایش ساکنان پردیسان خواهیم بود.حسن صبوری در خصوص جزییات احداث ساختمان اظهار کرد: ساختمان کلانتری پردیسان با زیربنای 594 مترمربع همراه با دیوارکشی به طول 176 متر و محوطه ‌سازی به مساحت 1660 مترمربع ساخته شده است.وی گفت: کلانتری نیرو انتظامی پردیسان دارای اتاق‌های اداری، بازداشتگاه، دژبانی، سرویس بهداشتی، انباری و موتورخانه با اسکلت فلزی و سقف تیرچه بلوک و نمای آجر است.وی افزود: این طرح با اعتباری به مبلغ هفت میلیارد ریال از محل اعتبارات داخلی وزارت راه و شهرسازی (سازمان ملی زمین و مسکن) به بهره‌برداری رسیده است.مدیرکل راه و شهرسازی استان قم با بیان این که عملیات احداث کلانتری نیروی انتظامی پردیسان در بلوار ابوطالب از سال 1391 شروع و در مهرماه سال 1394بدون نصب انشعابات تکمیل شد، تشریح کرد: این اداره کل از سال 1394 از طریق مکاتبات متعدد با شورای تامین استان، فرماندهی نیروی انتظامی و شرکت‌های خدمات زیربنایی در خصوص نصب انشعابات پاسگاه پیگیری‌های لازم را انجام داده است.صبوری ادامه داد: خوشبختانه امسال با توجه به اعتباری که از منابع داخلی وزارت راه و شهرسازی تخصیص یافت، حوزه معاونت فنی و اجرایی این اداره کل، نصب انشعابات (آب، برق و گاز) کلانتری را در دستور کار خود قرار داد و توانست این طرح را به اتمام برساند.پردیسان در منطقه هشتم شهرداری و در جنوب غربی شهر قم واقع شده است، این منطقه در سال 1377 توسط وزارت مسکن و شهرسازی وقت تاسیس و در سال 1390 به یکی از مناطق شهرداری قم تبدیل شد. سیزدهم تا نوزدهم مهرماه به عنوان هفته ناجا نامگذاری و «پلیس مقتدر، امین مردم» به عنوان شعار این هفته انتخاب شده است. بیش از 70 برنامه اجتماعی، فرهنگی، انتظامی، ترافیکی و غیره طی این هفته در استان قم اجرا می شود.1175 /            "}