{"onTitr":"","titr":" تشدید رقابت حزبی در کردستان عراق با انتخاب رئیس جمهوری","describe":" تهران- ایرنا-پیروزی «حزب دموکرات کردستان» عراق در انتخابات پارلمانی اقلیم و انتخاب رئیس جمهوری عراق از «اتحادیه میهنی کردستان»، عواملی هستند که به اعتقاد تحلیلگران باعث افزایش رقابت و چالش حزبی در منطقه کردنشین عراق می شود.", "text":"به گزارش گروه تحلیل، تفسیر و پژوهش های خبری، «حزب دموکرات کردستان» و «اتحادیه میهنی کردستان» در حدود دو دهه اخیر روابط و خط مشی نسبتا پایدار و منسجمی را با یکدیگر در اقلیم کردستان عراق به اجرا گذاشته اند. اما تحولات اخیر، آینده این همکاری را مبهم ساخته است. به اعتقاد تحلیلگران انتخاب رئیس جمهوری عراق از یک چهره سیاسی اتحادیه میهنی، باوجود پیروزی دموکرات ها در انتخابات پارلمانی، ممکن است به تنش در داخل اقلیم کردستان منجر شود.نتایج انتخابات پارلمانی که هفته گذشته در اقلیم برگزار شد از صدرنشنی حزب دموکرات کردستان عراق(KDP) خبر می دهد. پس از آن نیز اتحادیه میهنی کردستان (PUK) و جنبش تغییر (گوران) و جنبش نسل نو توانستند با کسب بیشترین آرا کرسی هایی از مجلس را به خود اختصاص دهند. پس از این احزاب نیز جماعت اسلامی کردستان، ائتلاف های به سوی اصلاح و معاصر در رده های بعدی قرار گرفتند. **انتخابات کردستان و حاشیه های آن اگرچه کمیسیون عالی مستقل انتخابات اقلیم کردستان به صورت رسمی نتایج انتخابات را مورد تایید نهایی قرار نداده است اما گفته می شود حزب دموکرات با 45 و اتحادیه میهنی با 22 و گوران با 12 کرسی در صدر قرار گرفته اند. پارلمان اقلیم کردستان دارای 111 کرسی دارد. از این تعداد یازده کرسی به اقلیت های مذهبی و نژادی تعلق می گیرد و احزاب کرد برای تصاحب 100 کرسی رقابت می کنند. با این حال خبرهای منتشر شده در رسانه ها از تنش میان احزاب سیاسی اقلیم و اعتراض به نتیجه انتخابات حکایت دارد. تارنمای یورونیوز نوشت: کمیسیون انتخابات اعلام کرد که بیش از 1000 مورد شکایت را در این زمینه دریافت کرده است. به نوشته این شبکه خبری پیشتر اتحادیه میهنی اعلام کرده بود که نتیجه این انتخابات را نمی پذیرد زیرا در فرایند رای گیری نقص هایی وجود دارد. تارنمای New Arab نیز آورده است علاوه بر اعتراض حزب اتحادیه میهنی، بازرسان نیز از برخی بی نظمی و بی قانونی ها سخن می گویند و همین امر بر ابهام در نتیجه این انتخابات افزوده است. با این حال تحلیلگران احتمال مشارکت و همکاری دوباره دو حزب رقیب را پس از اعلام نتایج نهایی بالا می دانند. در این شرایط گفته می شود مسعود بارزانی در فرایندهای سیاسی کردستان عراق حاکمیت محسوس خود را حفظ می کند. بنا بر تحلیل این تارنمای خبری با وجود برتری سیاسی حزب دموکرات، نکته مهم آن است که در انتخابات داخلی احزاب کردستان عراق، برهم صالح از حزب اتحادیه میهنی قادر شد تا نظر همه گروه ها را به خود جلب کند و در رقابتی جدی با دموکرات ها در راه نامزدی برای ریاست جمهوری عراق پیروز شود. ** تشدید رقابت حزبی در اقلیم کردستانپارلمان عراق هفته گذشته از میان چند چهره سیاسی کُرد، «برهم صالح» را پس از دو رای گیری به عنوان سومین رئیس جمهوری این کشور در دوره پس از سقوط صدام حسین معرفی کرد. تحلیلگران صالح را فردی تحول خواه می دانند که می تواند با رویکردهای خود ثبات و پیشرفت را نخست برای اقلیم کردستان و عراق و سپس منطقه باعث شود.  تارنمای «گلف نیوز» (Gulf News) در مورد تحولات مربوط به منطقه کردستان آورده است: برهم صالح که به عنوان رئیس جمهوری جدید عراق انتخاب شده است می تواند هوای تازه سیاسی را برای تنفس به کشوری که به شدت به آن نیاز دارد بدمد. به ویژه آنکه وی از سوی تهران و واشنگتن که دو قدرت اصلی در این کشور هستند پذیرفته شده است. تارنمای این روزنامه شناخته شده در میان کشورهای عرب حوزه خلیج فارس، برهم صالح را تکنوکرات کردی دانست که تکنوکرات دیگری با نام «عادل عبدالمهدی» را به عنوان نخست وزیر عراق معرفی کرد. وی نیز همچون صالح فردی میانه رو و بدون جهت گیری تند سیاسی عنوان شده است. بر اساس دیدگاه گلف نیوز از زمان اشغال عراق به وسیله ایالات متحده و سرنگونی صدام حسین تاکنون، انتخاب برهم صالح متفاوت از دیگران بوده و امید می رود وی بتواند به تدریج تحولات در این کشور را سرو سامان دهد. صالح به عنوان عضو برجسته اتحادیه میهنی کردستان عراق توانست 220 رای از 273 عضو پارلمان را به دست آورد و رقیبان پرشمار خود را کنار بگذارد. بر اساس تحلیل این گزارش انتخاب صالح حاصل توافق درونی احزاب کرد بود. اگرچه حزب دموکرات کردستان به این انتخاب اعتراض داشت اما در نهایت نتوانست انتخاب صالح را تغییر دهد. صالح در مورد رفراندوم استقلال در کردستان بسیار محتاطانه و مشروط اظهارنظر کرد و باوجود شرکت در همه پرسی، آن را حرکتی اشتباه دانست. صالح در بین سیاستمداران کرد از جمله مصالحه جوترین افراد به شمار می رود و حزب دموکرات از این جهت نگران آینده حاکمیت خود است.با اینکه برخی تحلیل ها دو حزب اصلی کردستان عراق را در مسیر بازسازی مشارکت سیاسی استراتژیک متحد ارزیابی می کنند اما رقابت سخت آن ها در زمینه انتخاب نامزد ریاست جمهوری، ارتباط دو حزب را به دوره ای پرنوسان و غیرقابل پیش بینی وارد ساخت. تارنمای Iraq Oil Report اعتقاد دارد انتخاب برهم صالح ممکن است روابط میان این دو حزب را تضعیف کند. حزب دموکرات و اتحادیه میهنی در بیش از ده سال گذشته قادر شدند با توافق دوجانبه، قدرت خود را در فرایند چانه زنی با بغداد و به حاشیه راندن احزاب رقیب افزایش دهند و موفق عمل کنند. تارنمای شورای آتلانتیک نیز در گزارشی با عنوان «انتخابات کردستان؛ نقطه انفجار یا شرایطی عادی؟» آورده است: تلاش نافرجام برای استقلال و تنش لفظی میان دو حزب اصلی منطقه بر انتخابات و تحولات پس از آن سایه انداخته است. تحلیلگران اعتقاد دارند حزب دموکرات بر اثر پیامدهای برگزاری همه پرسی ناکام تضعیف شده و روابط خارجی آن با طرف های عراقی و منطقه ای و بین المللی آسیب دیده است. از این رو کسب نتایج خوب در انتخابات پارلمان نیز نتوانست مانع شکست این حزب از رقیب داخلی در انتخاب نامزد رئیس جمهوری شود. برخی کارشناسان نیز علت موفقیت اتحاد میهنی کردستان در این رقابت را تفکیک دو پرونده کردستان و بغداد و تعامل جداگانه و موثر با هر دو طرف از سوی این حزب عنوان می کنند. البته دلیل این امر نیز شاید مشخص بودن شکست در انتخابات پارلمانی از سوی رهبران سیاسی این حزب ارزیابی شود. حال تحلیلگران داخلی و خارجی، پیامد این تحولات را تشدید شکاف ها و تعمیق اختلافات دو حزب در اقلیم کردستان پیش بینی می کنند. به نوشته شورای آتلانتیک، بازگشت برهم صالح به حزب اتحادیه میهنی در کنار وجهه وی و نارضایتی ها از حزب دموکرات باعث افزایش رغبت به سوی اتحادیه میهنی شد. به همین دلایل شاید نتوان ائتلاف دو حزب را در شرایط فعلی خیلی جدی گرفت. تحولات زمان را برای دگرگونی در ساختار سیاسی کردستان به سوی یک فرمول جدید که موجب ثبات و کارآمدی بیشتر سیاسی می شود پیش می برد. اکنون دیگر هیچ تضمینی وجود ندارد که فرض شود حزب دموکرات مانند یک حزب قدرتمند و دارای ساختار مناسب رفتار کند.  پژوهش**9130            "}