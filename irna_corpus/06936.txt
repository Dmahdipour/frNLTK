{"onTitr":"","titr":" آب در 2 سد مازندران سرریز شد","describe":" ساری - ایرنا - مدیرعامل آب منطقه ای مازندران اعلام کرد که بارندگی های 24 ساعت گذشته منجر به سرریز شدن آب در 2 سد میجران رامسر و آلیمالات چمستان شد.", "text":"محمد ابراهیم یخکشی روز شنبه در گفت و گو با خبرنگار ایرنا افزود: ظرفیت استاندارد سد میجران رامسر حدود هشت میلیون متر مکعب است که بر اثر بارندگی های شدید، حجم آب پشت این سد به 12 میلیون متر مکعب رسید. گفتنی است که شهرستان رامسر بیشترین میزان بارش با 262 میلیمتر را در 24 ساعت اخیر ثبت کرد. مدیرعامل آب منطقه ای مازندران همچنین به سرریزی آب از سد آلیمالات چمستان خبر داد و گفت: ظرفیت استاندارد این سد نیز یک میلیون مترمکعب است که تاکنون حدود یک و نیم میلیون متر مکعب آب پشت این سد جمع شده است. وی به وضعیت باقی سدهای مازندران اشاره و اعلام کرد که سدهای بزرگ استان همچون شهید رجایی ساری و سد البرز سوادکوه در وضعیت عادی به سر می برند. یخکشی گفت: طی 24 ساعت گذشته حدود نیم میلیون مترمکعب آب وارد سد شهید رجایی و 400 هزار متر مکعب آب نیز وارد سد البرز شده است که فشار چندانی به این 2 سد وارد نمی کند. به گفته مدیرعامل آب منطقه ای مازندران وضعیت باقی سدهای استان نیز در حالت عادی بوده و گزارش میزان ورودی آب به آنها به زودی در اختیار رسانه ها و مردم قرار می گیرد. یخکشی همچنین از پر شدن بسیاری از آب بندانهای استان خبر داد و گفت: در استان 800 قطعه آببندان با ظرفیت حدود 370 میلیون متر مکعب وجود دارد که اغلب آن مصرف کشاورزی و پرورش ماهی دارند. در حال حاضر مازندران دارای 2سد بزرگ شهید رجایی و البرز و هشت سد کوچک با ظرفیت 325میلیون متر مکعب است. بر اساس آمارهای رسمی، توان بالقوه آب مازندران در حد 6 میلیارد و ‎ 600میلیون مترمکعب است که از این مقدار چهار میلیارد و ‎ 900میلیون مترمکعب آب های سطحی و بقیه آب های زیرزمینی است. بارش باران شدید که از عصر روز گذشته در مازندران آغاز شد ظرف کمتر از 2 ساعت تمامی استان را در نوردید و خسارت های بسیاری نیز به تاسیسات عمومی و خصوصی زد. هواشناسی مازندران نیز پیش بینی کرده است که بارندگی تا امشب ادامه دارد و از صبح فردا با خروج سامانه بارشی از استان شاهد کاهش ابر و افزایش دما هستیم. 9919/1899            "}