{"onTitr":"","titr":" 400 هزار فعال قرآنی در کشور سازماندهی شدند","describe":" اراک - ایرنا - رئیس سازمان اوقاف و امور خیریه کشور گفت: 400 هزار فعال قرآنی به صورت سازماندهی شده در نقاط مختلف کشور فعالیت دارند.", "text":"به گزارش ایرنا، حجت الاسلام و المسلمین «علی محمدی» روز سه شنبه در آیین گشایش چهل و یکمین دوره مسابقات سراسری قرآن کریم در تالار کوه نور اراک، افزود: مجموع فعالان قرآنی کشور در سال 88 در حدود 36 هزار نفر بود اما پایان سال گذشته شمار آنان به 400 هزار نفر رسید. وی ادامه داد: مشارکت گسترده جوانان و نوجوانان علاقه مند به آموزه های قرآنی به خصوص در مدارس و دانشگاه ها باعث شده موجب می شود که اشاعه معنویت و کاهش ناهنجاری های اجتماعی رقم بخورد. رئیس سازمان اوقاف و امور خیریه کشور بیان کرد: انجام فعالیت های موازی از سوی وزارتخانه ها و سازمان های مختلف در بخش قرآن مشکلات متعددی را به دنبال دارد در صورتی که با انجام برنامه های مشارکتی و بهره گیری منطقی از ظرفیت های بین بخشی می توان برنامه های قرآنی را به صورت هدفمند و تاثیرگذار تر پیش برد. وی اظهار داشت: مسئولان و مدیران دستگاه ها و نهادهای اجرایی باید به جای بالا بردن تابلوی دستگاه خود پرچم قرآن کریم را در راهبردهای اجرایی بالا برده و با انجام کارهای قرآنی تجمیعی و مشارکتی در راستای اشاعه آموزه های قرآنی و گسترش معنویت در جامعه بکوشند. حجت الاسلام والمسلمین محمدی بیان کرد: از سال های گذشته با هدف ایجاد انگیزه بین دستگاه های اجرایی برای مشارکت بیشتر در فعالیت های قرآنی، نشان سازمان اوقاف و امور خیریه از فعالیت های قرآنی حذف شده است. وی افزود: همه دستگاه های اجرایی باید نسبت به مشارکت در فعالیت های قرآنی با هدف تبیین آموزه های این کتاب آسمانی در جامعه احساس مسئولیت کنند. چهل و یکمین دوره مسابقات قرآن و عترت با حضور 500 فعال قرآنی و در 2 بخش خواهران و برادران روز سه شنبه در تالار کوه نور اراک آغاز و تا 23 مهرماه جاری نیز ادامه دارد. نمایشگاه جلوه های قرآنی در 25 غرفه در حاشیه افتتاح مسابقات قرآن و عترت در مجاورت تالار کوه نور(محل برگزاری مسابقات) با حضور مسئولان کشوری و استانی گشایش یافت. 3017/6013/            "}