{"onTitr":"","titr":" هدفگذاری فدراسیون اسکیت برای مدال‌آوری در اسپانیا","describe":" تهران- ایرنا- نایب رئیس فدراسیون اسکیت گفت: هدفگذاری ما علاوه بر توسعه و شناسایی استعدادهای برتر این رشته ورزشی، کسب مدال در رقابت‌های جهانی اسپانیا است.", "text":"«مجید هنرجو» روز جمعه در گفت‌وگو با ایرنا اظهار داشت: رقابت‌های جهانی اسکیت قرار است تیر ماه 98 در شهر بارسلون اسپانیا برگزار شود و فدراسیون برای درخشش ورزشکاران خود در رشته‌های مختلف اسکیت برنامه‌ریزی کرده است، البته در این راه نیازمند حمایت‌های مالی و فکری مسئولان ورزشی هستیم.وی درباره رقابت‌های اسکیت قهرمانی آسیا که شهریورماه در کره جنوبی برگزار شد، گفت: هجدهمین دوره این رقابت‌ها به میزبانی شهر «ناموان» برگزار شد و تیم‌های اینلاین هاکی (اسکیت هاکی) زنان و مردان به همراه تیم‌های فری استایل و سرعت اعزام شدند و با کسب 2 مدال طلا، 2 نقره و 3 برنز به کار خود پایان دادند.نایب رئیس فدراسیون اسکیت افزود: پیش از این مسابقات، بازیکنان برای کسب آمادگی بیشتر به رقابت‌های جهانی هلند اعزام شدند که فرصت خوبی برای شناسایی برترین بازیکنان و آمادگی خود آنها بود.هنرجو ادامه داد: موفقیت ملی‌پوشان در حالی در کره جنوبی رقم خورد که مشکلات ارزی داشتیم ولی با کمک وزارت ورزش و جوانان تیم اعزام شد و مقابل قدرت‌های جهانی این رشته مانند ژاپن و چین تایپه بازیکنان اینلاین هاکی خوش درخشیدند زیرا کسب مدال طلا در رقابت‌های قهرمانی آسیا افتخاری بود که برای نخستین بار رقم خورد. همچنین کسب کرسی نایب رئیس دوم کنفدراسیون اسکیت آسیا توسط «بهمن محمد رضایی» رئیس فدراسیون، افتخاری دیگری بود که برای نخستین بار در تاریخ این رشته ورزشی در کشور اتفاق افتاد.نایب رئیس فدراسیون اسکیت درباره برنامه‌هایی که در نیمه دوم سال 97 قرار است اجرایی شود، گفت: رقابت‌های دسته‌جات آزاد و استانی در همه رشته‌های اسکیت همانند سنوات گذشته برگزار می‌شود، البته مسابقاتی نیز در فروردین ماه در فرانسه برگزار خواهد شد که تلاش می‌کنیم تیم‌های ایران به این رقابت‌ها اعزام شوند.وی به مشکلاتی که برای اسکیت روی یخ (آیس) از نظر امکانات وجود دارد، اشاره کرد و اظهار داشت: زمین‌های مناسب این رشته در کشور خیلی محدود است و فقط مشهد زمین آیس (یخی) دارند و در تهران و کیش نیز زمین‌های آیس هاکی در حال آماده‌سازی است، البته برای موفقیت در این رشته فدراسیون خودش را به امکانات موجود در کشور محدود نکرد و چندی پیش بازیکنان را به ترکیه اعزام کردیم تا به صورت متقابل تبادل اطلاعات فنی و اردوی آمادگی انجام شود.هنرجو درباره اینکه آیا «مارینا فاگوگا» فرانسوی و «کریستین مولر» آلمانی مربیان تیم‌های زنان و مردان اینلاین هاکی ایران در این سمت حفظ خواهند شد یا خیر؟ یادآور شد: این مربیان در رقابت‌های کره جنوبی واقعا اثرگذار بودند و تلاش فدراسیون حفظ آنان است، البته از آنجا که خودم داور بین‌المللی اسکیت سرعت هستم، در تلاشم مربی بین‌المللی برای این بخش به خدمت بگیرم تا سطح بازیکنان و مربیان داخلی ایران ارتقا یابد.وی گفت که کمیته‌های استعدادیابی و هیات‌های اسکیت در 31 استان کشور فعال هستند تا برنامه‌های همگانی و شناسایی بازیکنان مستعد را پیگیری کنند تا پشتوانه بسیار خوبی برای تیم‌های ملی در رشته‌های مختلف انجام شود. هنرجو افزود: رشته اسکیت، ورزشی است که در همه خانواده‌ها نفوذ کرده و علاقه‌ به آن رو به فزونی است، به همین خاطر ضرورت دارد فدراسیون این علاقه‌مندی را مدیریت کند.نایب رئیس فدراسیون درباره روکش شدن پیست‌های 200 و 400 متر اسکیت ورزشگاه آزادی اظهار داشت: کشورهای ایتالیا و کره جنوبی الگوی ساخت این پیست بودند تا مطابق استاندارد جهانی باشد اما مشکل آن فقط نبودِ روکش مخصوص مسابقات است که با توجه به اینکه رقابت‌های جهانی اسپانیا در پیست روکش‌دار انجام می شود نیاز به بازسازی دارد که امیدوارم با کمک مسئولان ورزش بودجه این مهم فراهم شود.ورزشی**9029**1597** 1055            "}