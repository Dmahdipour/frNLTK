{"onTitr":"","titr":" کم آبی مزارع زعفران گناباد را تهدید می کند","describe":" گناباد- ایرنا- مدیر جهاد کشاورزی گناباد گفت: استمرار پدیده خشکسالی و کمبود منابع آبی مزارع زعفران این شهرستان از جمله 150 هکتار در مناطق کوهپایه ای را تهدید می کند و آنها را در معرض نابودی تدریجی قرار داده است.", "text":"علیرضا حسین زاده عصر پنجشنبه در گفت و گو با خبرنگار ایرنا افزود: 150 هکتار مزرعه زعفران این شهرستان به واسطه قرار داشتن در مناطق کوهپایه ای بخش کاخک نیازمند 450 هزار مترمکعب آبرسانی است. این نیاز بخاطر کمبود شدید منابع آبی در محل باید با استفاده از 450 دستگاه تانکر تامین شود.وی ادامه داد: این در حالی است که هیچگونه اعتباری برای آبرسانی به مزارع زعفران گناباد اختصاص نیافته و هزینه سنگین آن باید از سوی کشاورزان پرداخت شود. این مسئله مشکلات زیادی برای زعفرانکاران بدنبال داشته است.مدیر جهاد کشاورزی گناباد گفت: آبرسانی با تانکر تنها امید مزارع زعفران گناباد است لذا با توجه به هزینه های سنگین آبرسانی، زعفرانکاران در نهایت صرفه جویی و به صورت ناقص اقدام به آبیاری مزارع می کنند اما همین اقدام نیز به تدریج منجر به نابودی و کاهش سطح عملکرد تولید زعفران در گناباد می شود.وی افزود: گناباد با سطح زیر کشت سه هزار و 500 هکتار و تولید سالانه 15 تن زعفران دومین شهرستان خراسان رضوی در این حوزه محسوب می شود. 60 درصد سطح زیر کشت در این شهرستان به زعفران و امرار معاش 650 نفر بهره بردار به صورت مستقیم به کاشت و برداشت همین محصول متکی است.او بر لزوم اختصاص اعتبار برای آبرسانی به مزارع زعفران گناباد تاکید و بیان کرد: در غیر این صورت مزارع زعفران شهرستان در عطش کم آبی نابود می شوند و در پی آن شاهد مهاجرت بیشتر روستاییان خواهیم بود. هزینه حمل هر تانکر برای آبیاری مزارع زعفران  15 میلیون تا الی 18 میلیون ریال است. 10 هزار و 500 کیلوگرم زعفران از سطح سه هزار و 500 هکتار مزارع شهرستان گناباد طی سال زراعی گذشته برداشت شد. آبیاری مزارع زعفران گناباد از 15 مهر ماه آغاز شده و تا دو ماه آینده و پایان فصل برداشت ادامه دارد.34 هزار بهره بردار بخش کشاورزی گناباد با 20 هزار هکتار کشتزار آبی، 1700 هکتار دیمزار و 500 هزار راس دام سالانه 87 هزار تن محصولات زراعی، باغی و دامی تولید و روانه بازار مصرف می کنند. آب کشاورزی این شهرستان از طریق 400 حلقه چاه عمیق و نیمه عمیق و 346 رشته قنات تامین می شود.2095/1858            "}