{"onTitr":"","titr":" دو میلیون مترمکعب آب در بندهای خاکی گنبدکاووس ذخیره شد","describe":" گنبدکاووس - ایرنا - رییس اداره منابع طبیعی و آبخیزداری گنبدکاووس درشرق گلستان گفت: براثر بارش های 48 ساعت گذشته بیش از دو میلیون متر مکعب آب در بندهای خاکی مناطق شمالی این شهرستان ذخیره شد.", "text":"قربانعلی گرایلو روز یکشنبه در گفت و گو با خبرنگار ایرنا افزود: بارش های خوب در مناطق شمالی گنبد که از 12 تا 21 میلی متر و درمناطق جنوبی آن تا 35 میلی متر بود، سبب دخیره این مقدار آب در بندهای خاکی این شهرستان شد.وی گفت: در گنبدکاووس بویژه مناطق شمالی آن 40 بند خاکی با اهداف ذخیره نزولات آسمانی برای استفاده روستاییان، کشاورزان و دامداران و استقرار پوشش گیاهی و جلوگیری از تخریب عرصه های زراعی و مرتعی احداث شده است. گرایلو با بیان اینکه احداث چهار بند خاکی دیگر با اعتبار 13 میلیارد و 200 میلیون ریال نیز در دست اقدام است، اضافه کرد: پارسال نیز دو بند خاکی با اعتبار هفت میلیارد و 500 میلیون ریال دراین شهرستان احداث شد.وی به ظرفیت ذخیره آب بندهای خاکی گنبدکاووس اشاره نکرد اما گفت: با بارش های دو روز گذشته برخی از این بندها با سرریز آب مواجه شدند.رییس اداره منابع طبیعی و آبخیزداری گنبدکاووس ادامه داد: بندهای خاکی که با هزینه اندک قابل احداث است، از راهکارهای مهم برای ذخیره و استفاده از آب نزولات آسمانی در مناطق خشک شمالی این شهرستان محسوب می شود.شهرستان گنبدکاووس با 350 هزار نفر جمعیت واقع درشرق استان گلستان، افزون بر 330 هزار هکتار مرتع دارد که مورد استفاده روستاییان بویژه عشایر بومی این شهرستان و کوچنده استان خراسان شمالی قرار می گیرد./3039/1860            "}