{"onTitr":"","titr":" آباده در یک قدمی کسب عنوان شهر جهانی منبت است","describe":" شیراز- ایرنا - فرماندار آباده اعلام کرد: تمام ظرفیت های موجود در شهرستان آباده برای کسب عنوان آباده شهر جهانی منبت به کار گرفته شود زیرا این شهرستان آماده کسب عنوان شهر جهانی منبت است.", "text":"به گزارش ایرنا، محمد اسداللهی سه شنبه در نشست با معاون صنایع دستی سازمان میراث فرهنگی،صنایع دستی و گردشگری فارس گفت: ثبت منبت آباده از سال 93 شروع شد و نخستین گواهی نشان جغرافیایی در کشور به عنوان نخستین صنایع دستی دارای این نشان را از آن خود کرد.وی بیان کرد: پرونده منبت آباده به سازمان صنایع دستی جهانی ارسال شد و نشان جغرافیایی بین المللی برای این صنایع دستی اخذ شده است.اسداللهی افزود: منبت از آباده ابداع و تولید شده و به همین دلیل منحصر به فرد است و در طرح و نقش و نوع انجام کار نظیر ندارد.فرماندار آباده اضافه کرد: راه‌اندازی ویترین صنایع دستی در دستگاه‌های اجرایی، راه‌اندازی کیوسک‌های صنایع دستی در سطح شهر و استفاده بیشتر از تیمچه صرافیان برای معرفی منبت بخشی از اقداماتی است که در این شهرستان انجام می شود.وی با بیان اینکه زمان دقیق ثبت جهانی و فرایند آن پس از بازدید اعضای شورای جهانی ثبت صنایع دستی اعلام می‌شود، گفت: در آینده نزدیک اعضای شورای جهانی صنایع دستی از شهر آباده بازدید می‌کنند.هنر منبت یکی از هنر‌های دست ساز ایرانی است که از هزار و 500 سال قبل در برخی از مناطق کشور رواج داشته است که بنابر اسناد تاریخی موجود خاستگاه منبت سنتی (ظریف) در استان فارس شهر آباده است.این هنر اصیل ایرانی که از ریشه نبات (گیاه) گرفته شده، هنر کنده کاری بر روی چوب است و در حال حاضر مورد توجه گردشگران داخلی و خارجی بسیاری قرار دارد.با توجه به طرح ایجاد شبکه شهر‌های خلاق در محور‌های مختلف اعم از ادبی و صنایع دستی همچنین نظر به اصالت و قدمت این هنر و لزوم حفاظت از هنر‌های سنتی، پرونده پیشنهاد شهرستان آباده به عنوان شهر ملی منبت پس از طرح در شورای راهبردی شهر‌ها و روستا‌های ملی در معاونت صنایع دستی مطرح و پس از طی روند قانونی با این عنوان ثبت شد.آباده در 278 کیلومتری شمال شیراز است.9873 / 1876            "}