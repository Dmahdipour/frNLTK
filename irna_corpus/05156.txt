{"onTitr":"","titr":" تصویب CFT؛ پیروزی قوه عاقله بر هیاهو و جنجال","describe":" تهران- ایرنا- عقل و خرد جمعی که نمایندگان را به مجلس فرستاده است، انتظاراتی دارد. نمی‌توان منافع مردم را نادیده گرفت و کشور را در جامعه بین‌المللی تنها و بدون دوست و همراه رها کرد.", "text":"سهیلا جلودارزاده نماینده تهران در مجلس در یادداشتی در روزنامه آرمان، آورده است: جلسه بررسی لایحه پیوستن ایران به کنوانسیون منع تامین مالی تروریسم(CFT) زمانی که نمایندگان به این تشخیص رسیدند که تصویب این لایحه برای کشور مسائل دست و پاگیری ایجاد نمی‌کند و برای برون رفت از شرایط فعلی و کاهش مشکلات مردم می‌تواند موثر باشد و برای اتمام حجت با جامعه بین‌الملل، این لایحه تصویب شد. در جلسه علنی دیروز عقلانیت مجلس به این لایحه رأی مثبت داد، اما در حین جلسه علنی شاهد یکسری جوسازی‌ها و تنش‌ها از سوی طیف خاصی از نمایندگان بودیم. متاسفانه این سنت غلط در ذهن این افراد شکل گرفته و به یک شیوه عمل تبدیل شده که با ایجاد هیاهو و جنجال قصد پیشبرد اهداف سیاسی خود را دارند. در جامعه‌ای که فرهنگ مذهبی و شیعی دارد و به ائمه اطهار(ع) تأسی دارد، مخالفان خود را نفرین کرده، انبوه فراوانی از پیامک‌ها را ارسال کردند که گاهی اوقات از تحمل خارج بود. چرا برخی سعی دارند القا کنند کشور را با چنین روش‌هایی می‌توان اداره کرد؟ مگر می‌توان مملکت را با نفرین و ناله اداره کرد؟ نیاز به منطق و تدبیر و مهارت و برنامه داریم. گاهی هم اشتباهاتی صورت می‌گیرد که اجتناب‌ناپذیر است. این کشور قبل از انقلاب همواره زیر استبداد و سلطه بوده و اکنون مردم و جامعه ایران در حال تمرین دموکراسی است. باید با تکیه بر هوش، دانش و درایت مردم و عرف جامعه جهانی، مسائل را پیش برد. مشکلات را هم باید با منطق و استدلال و عملکرد صحیح رفع کرد. مسائل را باید با تدبیر در جامعه نهادینه کرد. با زور که کاری پیش نمی‌رود که اگر چنین بود آلمان نازی با قدرت ارتش خود باید تمام جهان را مسخر می‌کرد. بنابراین باید بر اساس شعور و درایت مردم سخنی مطرح شود و بدان روش عمل کرد. خداوند در قرآن کریم هم بارها به رسول اکرم(ص) فرموده است که «فقط خداست که عامل پیش برنده امور است و همه بنده من هستید». امروز، زمان گفت‌وگوست نه زور و سرنیزه. همه جهان باید با هم سخن بگویند و بر اساس منطق کارها را پیش ببرند. اما در مجلس عده‌ای قصد اعمال زور داشتند تا بدین وسیله حرف خود را به کرسی بنشانند. عقل و خرد جمعی که نمایندگان را به مجلس فرستاده است، انتظاراتی دارد. نمی‌توان منافع مردم را نادیده گرفت و کشور را در جامعه بین‌المللی تنها و بدون دوست و همراه رها کرد. در طول تاریخ ملتی قانونمدار بوده‌ایم. در طول تاریخ این امر به وضوح مشخص است. در کتیبه‌های تخت جمشید و منشور کوروش، مسائل حقوق بشر، حقوق اقوام و ملل، حقوق زنان، کارگران و غیره را داشته‌ایم. ایران زمین مبدع قانون و احترام به انسان بوده است، حال چه شده که باید از خود چهره دیگری به جهان نشان دهیم؟ مشکلی هم باشد با گفت‌وگو رفع می‌شود. مردم از دعواهای سیاسی آزرده هستند و از مسئولان انتظار گفت‌وگو دارند. هیچ دعوایی در قاموس اسلام نمی‌گنجد، مگر دعوای بین کفر و ایمان. بنابراین باید اشاره کرد که یکشنبه روز خوب مجلس بود و نتیجه آن مثبت و ثمربخش خواهد بود.*منبع:روزنامه آرمان،1397،7،16**گروه اطلاع رسانی**1893**9131            "}