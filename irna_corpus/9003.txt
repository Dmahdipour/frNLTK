{"onTitr":"","titr":" شاخص ترین داوران بسکتبال کشور از قم هستند","describe":" قم - ایرنا - رئیس هیات بسکتبال قم گفت: قم دارای جایگاه ویژه ای در داوری بسکتبال کشور است به گونه ای که معروف ترین و شاخص ترین داوران بسکتبال ایران همواره از این استان بوده اند.", "text":"مرتضی سخایی روز پنجشنبه در گفت و گو با خبرنگار ایرنا، با تاکید بر این که داوران قم در سال های گذشته همواره حرف اول را در رشته بسکتبال زده اند افزود: متاسفانه در سال های گذشته نسبت به پشتوانه سازی برای داوری بسکتبال در استان بی توجهی شده است، به طوری که امروز با بازنشستگی داوران نام آشنای قم شاهد نبود جایگزین برای آنها هستیم.وی با اشاره به برگزاری دوره داوری درجه 3 بسکتبال در قم پس از 13 سال در آبان ماه 96 اظهار داشت: سال ها بی توجهی برای برگزاری دوره های آموزش داوری، کمبود داوری در این استان را به یکی از چالش های بسکتبال قم تبدیل کرده که برای این منظور در آبان ماه سال گذشته پس از وقفه طولانی دوره داوری درجه سه برگزار و 11 داور به داوران استان افزوده شد.وی با بیان این که با برگزاری این دوره آموزشی، نیاز استان به داوری مسابقات استانی برطرف شده است اظهار داشت: هم اکنون 12 داور فعال در قم وجود دارد که 2 تن دارای مدرک داوری ملی، 2 تن دارای مدرک درجه 2 و هشت تن نیز دارای مدرک درجه 3 هستند.سخایی با بیان این که داوری بسکتبال به دلیل برخورد و درگیری زیاد میان ورزشکاران از جمله سخت ترین داوری ها در میان رشته های ورزشی است افزود: از سال گذشته سرمایه گذاری ویژه ای برای احیای جایگاه داوری بسکتبال استان صورت گرفته که امیدواریم در چند سال آینده با به ثمر رسیدن این سرمایه گذاری شاهد ارتقای مجدد داوری استان در این رشته ورزشی باشیم.وی با بیان این که در برخی رشته ها از جمله والیبال ویدئو چک و فناوری های نوین به کمک داوری می آید گفت: نوع ورزش بسکتبال به گونه ای است که امکان استفاده از فناوری های نوین در این رشته بسیار کم است به همین دلیل داوران باید در سطح بالایی از آمادگی باشند تا با کمترین اشتباه، مسابقات به ویژه مسابقات حساس را داوری کنند.هم اکنون 900 ورزشکار در رده های مختلف سنی عضو هیات بسکتبال قم هستند.7404/ 1175            "}