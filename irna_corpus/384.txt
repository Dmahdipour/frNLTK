به گزارش ایرنا ، حجت الاسلام عباس امینی درخطبه های این هفته نمازجمعه که در مدرسه قلعه این شهر برگزار شد ، افزود: البته در کشور مشکلاتی وجود دارد، اما استکبار و عوامل آن در حال القای این مسایل هستند تا نظام و مردم ایران به بن بست رسیده و تسلیم خواسته های استکبار شوند.  وی راه حل این مشکلات را اعتماد به نسل جوان و حفظ وحدت خواند و ادامه داد: همان طور که جوانان انقلاب را به ثمر رساندند،دفاع مقدس را با صلابت پشت سرگذاشتند، امروز هم در عرصه های علمی و ورزشی افتخارآفرینی می کنند.  خطیب جمعه شاهرود گفت: اگر چه جوانان ممکن است اشتباهاتی هم بکنند ، اما با کمک پیشکسوتان عرصه های مختلف که اندیشه ورزان نظام اسلامی هستند، همه گرفتاری ها را با کمترین مشکل برطرف خواهندکرد.  حجت الاسلام امینی با ذکر این که عاشورا عبرت های زیادی برای مردم دارد، گفت: یکی از این عبرت ها پیروزی هایی است که پس از تحمل مشکلات فراوان بدست می آید.  وی گفت: برای مردمی که از محرم و صفر الگو می گیرند، تسلیم شدن معنایی ندارد، کشورهایی که در برابر استکبار تن به ذلت داده اند، اکنون به بدترین شکل تحقیر می شوند.  امام جمعه شاهرود ادامه داد: وحدت از عوامل اصلی برطرف کردن مشکلات است، دشمنان از روزهای نخست انقلاب در حال تفرقه افکنی ، قومیت گرایی و فرقه گرایی هستند.  امینی گفت: مردم ایران در سال های پس از پیروزی انقلاب روزهای سخت زیادی را پشت سر گذاشته و موفقیت های بسیاری را بدست آورده اند، اکنون باید امید را در مردم زنده نگهداریم و با جشن گرفتن موفقیت ها واقعی به سوی 40 سالگی انقلاب گام برداریم.وی به راهپیمایی عظیم اربعین حسینی (ع) هم اشاره کرد و گفت: ارزان شدن روادید یکی از کارهای خوب دولت است، دشمنان تلاش می کنند این راهپیمایی را تحت الشعاع برخی مسایل حاشیه ای قرار دهند ، اما مردم ایران و عراق و شیعیان دیگر کشورها با همدلی این ترفند را نیز خنثی می کنند. 7358/6167
      
      