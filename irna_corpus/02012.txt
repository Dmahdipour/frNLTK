{"onTitr":"","titr":" دست های زیادی با طرح مدیریت یکپارچه املاک در مازندران قطع شد","describe":" ساری - ایرنا - مدیرکل پست مازندران با اشاره به اجرای طرح یکپارچه مدیریت املاک کشور 'سیماک ' در این استان،گفت: این طرح موجب قطع دست های زیادی از زمین خواران با نفوذ و رانت خوار شده است.", "text":"به گزارش خبرنگار ایرنا، اسماعیل بوداغی روز چهارشنبه به مناسبت روز جهانی پست در نشست خبری افزود: اگرچه بنیاد مسکن و ثبت اسناد و املاک مقاومت هایی را در عملیاتی شدن این طرح داشته اند، اما این طرح در استان در حال گسترش به همه شهرستان های مازندران است.وی یکپارچگی و به اشتراک گذاری اطلاعات، قانون مندی و بهینه سازی فرایند، اعمال مدیریت و نظارت بر فرایند صدور مجوز، قطع ارتباط ارباب رجوع با کارمند را از مهم ترین مزایای اجرای طرح سیماک برشمرد .سامانه 'سیماک ' یک زیرساخت نرم‌افزاری دانش‌بنیان، یکپارچه و جامع برای مدیریت بهینه امور املاک و نیز آسان سازی و شتاب بخشی کارهای مقدماتی سرمایه‌گذاری و شکل‌گیری فعالیت‌های اقتصادی است و یکی از برنامه های اقتصاد مقاومتی به شمار می رود.با فعال شدن سامانه سیماک صدور تمامی مجوزهای ساخت و ساز املاک در کشور اعم از داخل یا خارج شهرها و یا روستاها از سوی شهرداری‌ها، بخشداری‌ها، دهیاری‌ها و یا دخالت کمیسیون‌های قانونی مانند کمیسیون ماده 100، ماده 99 و ماده 5 و نیز بنیاد مسکن انقلاب اسلامی و نظام‌مهندسی ساختمان به صورت الکترونیکی، با شفافیت کامل و رعایت ضوابط اساسی و محاسبات صحیح و غیرقابل دخل و تصرف عوارض مربوطه انجام می‌شود.سیماک همچنین بستر یکپارچه برای استعلامات میان ‌دستگاهی در بخش اماکن و املاک برای آسان سازی و شتاب بخشی به اجرای طرح‌های تولیدی، صنعتی، معدنی، کشاورزی، خدماتی از جمله حوزه‌های گردشگری، مدیریت مشاغل و صنوف است که در حال حاضر 28 دستگاه اجرایی در آن دخیل هستند.مدیر کل پست مازندران به برگزاری دوره های آموزشی و فراگیری 2هزارو 800نفر از اعضای شوراها و دهیاران استان درمورد اهمیت سامانه سیماک اشاره و تصریح کرد: امروز دهیاران و بخشدار می توانند به صورت شفاف فعالیت های عمرانی، زراعی و باغی و ساخت و ساز را در زمین های کشاورزی و عرصه های ملی رصد کنند.بوداغی از حمایت همه جانبه استاندار و فرمانداران استان مازندران قدردانی کرد و گفت: با توجه به  اهمیت حفظ و حراست از منابع طبیعی استان، طرح سیماک از طرح های مهم محسوب می شود.واگذاری بی ضابطه اراضی جنگلی، مرتعی و ساحلی مازندران به بهانه اجرای طرح های تولیدی و عمرانی در گذشته، نه تنها به معضلی برای استان تبدیل شده بلکه بخش زیادی از پرونده های قضایی مطرح در محاکم قضایی را به خود اختصاص داده است. یک میلیون و ۶۹۱ هزار هکتار برابر با ۷۰ درصد مساحت استان مازندران را عرصه های طبیعی تشکیل می دهد.**جابجایی 16میلیون مرسوله در شش ماه امسال درمازندران مدیر کل پست مازندران از جابجایی 16میلیون مرسوله پستی در شش ماه امسال خبر داد و گفت: بر اساس برسی های صورت گرفته امسال ترافیک مرسوله در پست های پیشتاز پنج درصد و سفارش 23درصد رشد داشته ایم.بوداغی در عین حال گفت که  97درصد مرسولات پستی در دنیا پست عادی است، بیان داشت: باید با ایجاد اعتماد فرهنگ مردم را از پست های سفارشی و ویژه به سمت پست عادی سوق بدهیم.** استقبال مازندرانی از پست محصولات کشاورزی وی با بیان اینکه در یک سال اخیر حدود هفت هزار تن انواع محصولات کشاورزی  به ویژه مرکبات و برنج  در کشور با پست جابجا شده است، گفت: پست کشاورزی برای کمک به کشاورزان و خریداران محصولات کشاورزی راه اندازی شده است.بوداغی با اشاره به اینکه محصولات کشاورزی از تولید به مصرف در سراسر کشوراز طریق پست در اختیار خریداران قرار می گیرد، بیان داشت: با توجه به رقبای غیررسمی پست همانند ترمینال، هواپیمایی و باربری در صدد هستیم تا با کاهش تعرفه جابجایی، مشتریان بیشتری را جذب کنیم.مدیرکل شرکت پست مازندران افزود: خریداران می توانند محصول مورد نیاز خود را از داخل استان خریداری و برای انتقال به محل مصرف در اختیار شرکت پست قرار دهند.مازندران 72 نوع محصول کشاورزی با ظرفیت 6 میلیون تن دارد که برنج، مرکبات و کیوی از محصولات راهبردی در این خطه شمال است به طوری که این استان 42 درصد برنج، 50 درصد مرکبات و 90درصد کیوی مورد نیاز کشور را تامین می کند./1899/6990            "}