{"onTitr":"","titr":" سه گروگان در زاهدان آزاد شدند","describe":" زاهدان - ایرنا - فرمانده انتظامی سیستان و بلوچستان از دستگیری 2 قاچاقچی آدم ربا و آزادی سه گروگان تبعه خارجی در زاهدان خبر داد.", "text":"به گزارش ایرنا از پایگاه خبری پلیس سردار محمد قنبری روز پنجشنبه در این باره اظهار داشت: در اوایل مهر با کسب خبری مبنی بر گروگانگیری سه تبعه خارجی در محدوده شهر خاش موضوع در دستور کار تیمی از پلیس امنیت عمومی سیستان و بلوچستان قرار گرفت. وی افزود: در بررسی دقیق پرونده مشخص شد سه تبعه خارجی غیرمجاز که بین 20 تا 25 سال سن دارند هنگام انتقال به مناطق مرکزی کشور توسط قاچاقچیان انسان گروگان گرفته شده و آدم ربایان با تماس با خانواده این افراد در آنسوی مرزها تقاضای 400 میلیون ریال وجه نقد برای آزادی این افراد می کنند. فرمانده انتظامی سیستان و بلوچستان تصریح کرد: افسران زبده پلیس امنیت عمومی با همکاری تیمی از پلیس آگاهی تحقیقات گسترده ای را برای رهایی گروگان ها آغاز کردند. وی عنوان کرد: ماموران انتظامی با گسترش چتر اطلاعاتی و استفاده از شیوه های نوین پلیسی مخفیگاه متهمان را روز گذشته در محدوده شهرک آتش نشانی شهر زاهدان شناسایی کردند. سردار قنبری بیان کرد: تیم رسیدگی کننده پرونده پس از هماهنگی قضائی با محاصره مخفیگاه آدم ربایان در اقدامی ضربتی و غافلگیرانه 2 آدم ربا را دستگیر و با راهنمایی متهمان سه فرد ربوده شده که در همان محدوده نگهداری می شدند را آزاد کردند. فرمانده انتظامی سیستان و بلوچستان با اشاره به معرفی متهمان به دادسرا خاطرنشان کرد: پلیس اجازه جولان به مجرمان و مخلان نظم و امنیت عمومی را نمی دهد و در صورت بروز هرگونه اقدام غیرقانونی با هنجارشکنان قاطعانه برخورد می شود.3213**6081            "}