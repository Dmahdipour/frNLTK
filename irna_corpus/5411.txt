{"onTitr":"","titr":" 80 میلیارد تومان برای تبدیل اراضی شیبدار به باغ اختصاص می یابد","describe":" تهران- ایرنا- مدیرکل دفتر امور میوه‌های سردسیری و خشک وزارت جهاد کشاورزی گفت: در سال آینده 80 میلیارد تومان اعتبار برای تبدیل اراضی شیبدار به باغ اختصاص خواهد یافت.", "text":"به گزارش خبرنگار ایرنا، شکرالله حاجی وند روز یکشنبه در جلسه شورای هماهنگی سازمان جهاد کشاورزی استان تهران افزود: طرح توسعه باغات دیم در اراضی کم بازده و شیبدار علاوه بر حفظ، تثبیت خاک و احیای عرصه های آسیب دیده، در بهره وری اقتصادی و کمک به معیشت بهره برداران موثر است . وی اظهار داشت: برای تسهیل این طرح در برنامه ششم توسعه علاوه بر هدف‌گذاری 500 هزار هکتار باغ ردیف اعتباری معادل 80 میلیارد تومان نیز برای سال آینده پیش‌بینی‌شده است. حاجی وند گفت: جلوگیری از تخریب اراضی و پیشگیری از تغییر کاربری های نامناسب زمین های کشاورزی و ملی، استفاده از روان آب های سطحی، استفاده از آب سبز با هدف افزایش بهره وری در باغ های دیم، حفاظت از آب و خاک و اجرای عملیات آبخیزداری از مهمترین اهداف اجرای این طرح است. وی خاطرنشان کرد: با توجه به اینکه اجرای این طرح در اشتغال پایدار مناطق موثر است بنابراین طرح احداث باغات در اراضی شیب‌دار از تخریب مراتع و تجاوز به منابع طبیعی جلوگیری می‌کند و از سوی دیگر هدف‌گذاری جهاد کشاورزی نیز بر اساس طرح‌های توجیه‌پذیر می‌تواند به رونق اقتصادی کمک کند. همچنین رئیس سازمان جهاد کشاورزی استان تهران نیز در این جلسه بر لزوم توسعه باغ های مثمر دیم در اراضی شیبدار تاکید کرد و گفت: طرح ایجاد و توسعه درختان مثمر در اراضی شیبدار علاوه بر حفظ، تثبیت خاک و احیای عرصه های آسیب دیده، در بهره وری اقتصادی و کمک به معیشت بهره برداران نیز موثر است. کریم ذوالفقاری، با اشاره به اولویت واگذاری اراضی دیم به مراکز تحقیقاتی افزود: این طرح در برخی مناطق استان مثل منطقه اهنز فیروزکوه با موفقیت انجام شده است. همچنین معاون بهبود تولیدات گیاهی سازمان جهاد کشاورزی استان تهران نیز در این جلسه اظهار داشت: توسعه باغات در اراضی شیب دار، کشت باغات دیم و گیاهان دارویی از استراتژی ها و مهم ترین برنامه های وزارت جهادکشاورزی است که این طرح ها در هر نقطه استان که دارای بارندگی بالای 300 تا 350 میلی لیتر باشد، قابل اجراست. عباسعلی عامری افزود: با توجه به محدودیت های منابع آبی، باید این منابع را برحسب نوع کشت به نحوی مدیریت کنیم تا با صرفه جویی لازم در مصرف آب، افزایش بهره وری حاصل شود. وی با اشاره به اینکه شناسایی نقاط و اراضی شیبدار مستعد توسعه باغات در دستور کار این سازمان قرار دارد، افزود: با اجرای این طرح و تبدیل اراضی شیبدار و دیم به باغ، تولیدات کشاورزی و اشتغال زایی در استان افزایش می یابد. تهرام/7243//1348/1772            "}