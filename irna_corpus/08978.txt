{"onTitr":"","titr":" بیش از 754 هزار گردشگر امسال به خلخال سفر کردند","describe":" اردبیل - ایرنا - سرپرست اداره میراث فرهنگی ، صنایع دستی و گردشگری خلخال گفت: امسال بیش از  754 هزار  مسافر و گردشگر به این شهرستان سفر و از جاذبه های تاریخی ، طبیعی و گردشگری آن بازدید کردند.", "text":"به گزارش ایرنا ، محمد رضا شایقی روز چهارشنبه در آیین نواخته شدن زنگ گردشگری در مدرسه چمران خلخال افزود: آمار گردشگران ورودی به این شهرستان در نیمه اول امسال در مقایسه با سال گذشته 20 درصد رشد داشته است. وی بیان کرد: از این تعداد گردشگر 60 هزار و 500 نفر در اقامتگاه های رسمی، خانه های مسافری و یا مراکز فرهنگی اقامت کردند.شایقی از راه اندازی 2 موزه مردم شناسی روستای خوجین و شهر کلور مرکز بخش شاهرود و همچنین فاز اول پروژه گردشگری بام خلخال در نیمه دوم امسال خبر داد و گفت: موزه مردم شناسی خوجین در محل رختشورخانه تاریخی این روستا و به همت دهیاری آن مرمت و بازسازی شده است.او اضافه کرد: در نیمه اول امسال زیرساخت سه طرح بزرگ گردشگری از جمله مرمت و اصلاح راه دسترسی به تفرجگاه اندبیل، زیر ساخت های مورد نیاز روستای هدف گردشگری خمس و برق رسانی به طرح گردشگری بام خلخال با صرف اعتباری بالغ بر پنج میلیارد ریال اجرا و مورد بهره برداری قرار گرفت.وی احداث راه ارتباطی به طرح بام شهر و دیوار حایل در روستای هدف گردشگری و بوم گردی کزج با اعتباری بالغ بر چهار میلیارد ریال اعتبار را از جمله طرح های زیر ساخت گردشگری درحال اجرا در این شهرستان ذکر کرد.علیرضا عبداللهی ، قائم مقام مدیرکل میراث فرهنگی ، صنایع دستی و گردشگری استان اردبیل نیز در آیین با اشاره به رشد 53 درصدی گردشگران خارجی استان گفت: امسال  ۲۹۲ هزار و 826 گردشگر خارجی از پایانه مرزی بیله سوار وارد استان شدند که این تعداد در زمان مشابه پارسال ۱۹۱ هزارو 76 گردشگر بود.او بیان کرد: مجموع تردد گردشگران داخلی و خارجی از مرزها به استان در نیمه اول سال گذشته ۵۰5 هزار و 712 نفر بوده که این میزان به 677 هزار و 508 نفر در نیمه نخست امسال افزایش یافته است.عبداللهی افزود: با ایجاد زیرساخت های لازم در مناطق نمونه گردشگری استان زمینه لازم برای جلب نظر سرمایه گذاران  فراهم شده و هم اکنون ده ها طرح گردشگری بزرگ با سرمایه گذاری بخش خصوصی در استان در حال اجرا می باشد.7119/6018            "}