{"onTitr":"","titr":" سیلاب به تاسیسات زیربنایی  آستارا خسارت زد","describe":" آستارا - ایرنا - بخشدار لوندویل آستارا گفت: شدت بارش ها و ظرفیت پایین آبراهه ها و مجراهای هدایت آب، باعث سرریز جریان آب و ورود خسارت به تاسیسات زیربنایی و زیرساخت های این بخش شد.", "text":"احمد قدیمی صبح یکشنبه در گفت و گو با خبرنگار ایرنا اظهار داشت: حجم بالای آبهای سطحی در روستاهای خلیله سرا و قنبر محله  باعث تخریب برخی لوله ها و کانال های هدایت آب شده است.وی ادامه داد: راه روستای خان حیاطی که به علت شدت بارش ها رانش کرده و مسدود شده بود، به سرعت با تلاش عوامل بخشداری و راهداران بازگشایی شد و راه شنی روستای میه کومه، شسته و از حالت طبیعی خارج شده و تردد در آن به سختی میسر است.وی اظهار کرد: تعدادی از انبارها، مزارع و باغ های مردم نیز در اثر وقوع سیلاب خسارت دیده اما خوشبختانه رودخانه چلوند با وجود حجم بالای آب، طغیان نکرده و مشکل خاصی برای اهالی لوندویل ایجاد نشده است.قدیمی گفت: عوامل بخشداری و اعضای ستاد مدیریت بحران لوندویل برای رفع مشکلات و خدمات رسانی به مردم این بخش، همچنان پای کار و آماده هستند.بخشدار مرکزی آستارا نیز از رانش بخشی از راه سوقات محله روستای عباس آباد این بخش و اعزام کارشناسان امر برای بررسی وضعیت آن خبر داد.بابک باستانی گفت: در روستاهای این بخش سیل رخ نداده و مشکل خاصی برای مردم ایجاد نشده است و عوامل بخشداری با همراهی معاون برنامه ریزی و امور عمرانی فرمانداری آستارا، برای خدمت رسانی به مردم در حالت آماده باش هستند.ایستگاه هواشناسی آستارا میزان بارندگی شبانه روز گذشته در این شهرستان را 87.9 میلیمتر و دمای هوا را 15 درجه سانتیگراد اعلام و برای فردا هوایی ابری، مه آلود و برخی ساعات باران پیش بینی کرد.شهرستان مرزی بندر آستارا با 91 هزار نفر جمعیت در بخش های مرکزی، لوندویل در غرب استان گیلان و همسایگی جمهوری آذربایجان قرار دارد.7124 /6030            "}