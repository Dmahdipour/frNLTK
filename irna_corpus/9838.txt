{"onTitr":" نماینده دائم سوریه در مقر اروپایی سازمان ملل،    ","titr":" اشغالگری و تروریسم دلیل اصلی بحران های انسانی است","describe":" دمشق- ایرنا- نماینده دائم سوریه در مقر اروپایی سازمان ملل گفت: اشغالگری، تروریسم و تحریم‌های ظالمانه یکجانبه و تلاش برای تضعیف دولت ها و سرنگونی آن ها دلیل اصلی بحران های انسانی، آوارگی و مهاجرت شهروندان است.", "text":"به گزارش روز چهارشنبه ایرنا به نقل از خبرگزاری رسمی سوریه(سانا)، حسام الدین آلا در شصت و نهمین نشست کمیته اجرایی کمیساریای عالی سازمان ملل در امور پناهندگان در ژنو افزود: در حالی که به بررسی فعالیت کمیساریای عالی پناهندگان در سایه فشارهای موجود به بحث نشسته ایم، برخی طرف‌ها از تامین تعهدات مالی خود خودداری می کنند و آن را به شروط سیاسی منوط می کنند که این کار با اصول فعالیت های انسانی مخالف است.وی گفت: ما تاکید می‌کنیم که تمسک به معیارها و اصول فعالیت سازمان های انسانی زیر مجموعه سازمان ملل، خودداری از سیاسی‌کاری و بهترین پاسخ به این فشارها است.نماینده دائم سوریه در مقر اروپایی سازمان ملل بیان کرد: مقابله با رنج ها و چالش های ناشی از مهاجرت اجباری و پاسخگویی به نیازهای انسانی فوری و اضطراری آوارگان مهم است، ولی مهمتر از آن مقابله با ریشه‌های ایجاد کننده این آوارگی برای متوقف کردن این روند و فراهم کردن شرایط برای بازگشت آنها به کشورهایشان است.آلا اضافه کرد: بازی با ثبات برخی کشورها و تضعیف نهادها و حکومت‌های آنها و تلاش برای سرنگونی این دولت ها از ویژگیهای مشترک و سبب اصلی بسیاری از بحران های انسانی و مهاجرت های اجباری است که برخی از کشورها شاهد آن هستند ولی این مورد در گزارش های سازمان های بین المللی دیده نمی شود.نماینده دائم سوریه در مقر اروپایی سازمان ملل تصریح کرد: در منطقه ما اشغالگری خارجی و تروریسم و تحریم های یکجانبه همچنان از عوامل اصلی بحران های انسانی به شمار می رود و اشغالگری رژیم صهیونیستی دلیل اصلی رنجهای میلیون ها پناهنده فلسطینی از جمله نیم میلیون آواره فلسطینی است که از 70 سال پیش در سوریه زندگی می کنند.آلا ادامه داد: باید به این عدد نیم میلیون شهروند آواره سوری از منطقه جولان نیز افزود که از سال 1967 آواره شدند.وی گفت: سوریه بر ضرورت لغو کلیه اقدامات ظالمانه و تحریم های یک جانبه که همه بخش های حیاتی که می تواند شرایط مناسب برای بازگشت آوارگان را فراهم کند هدف قرار داده است، تاکید می کند.نماینده دائم سوریه در مقر اروپایی سازمان ملل، اظهار داشت: سوریه از ادامه نادیده گرفتن تاثیرات منفی تحریم های یکجانبه بر حقوق شهروندان سوری و جلوگیری از تامین نیازهای اساسی آنها و کاهش قدرت سازمانهای انسانی فعال در این کشور اظهار تاسف می کند.آلا بیان کرد: دستاوردهای نیروهای مسلح سوریه و سرکوب تروریسم و موفقیت آشتی ملی در جلوگیری از ریخته شدن خون ها و ویرانی بیشتر در کشور شرایط را برای بازگشت شهروندانی که به‌خاطرتروریسم آواره شده‌اند به مناطق زندگی خود فراهم کرده است.وی گفت: با تلاش های دولت برای بازسازی مناطق آزاد شده از تروریست و بازگرداندن زندگی طبیعی به این مناطق، شرایط لازم برای بازگشت داوطلبانه آوارگان سوری به وطن خود فراهم شده است و دولت سوریه از شهروندانی که به خاطر جنگ و تجاوز های تروریست ها مجبور به ترک کشور شده‌اند می خواهد به کشور بازگردند و برای این کار نهادی دولتی برای تسهیل اقدامات بازگشت آوارگان به مناطق خود تشکیل شده است.آلا بیان کرد: همانطور که ولید المعلم معاون نخست وزیر و وزیر خارجه سوریه در سخنرانی خود در مجمع عمومی سازمان ملل گفت: اولویت دولت بازگشت آوارگان است و درهای کشور به روی همه سوری هایی که در خارج زندگی می کنند، باز است.وی افزود: تاکنون شاهد بازگشت هزاران آواره سوری به کشور بوده ایم و روز گذشته سه گروه از آوارگان با هماهنگی دولت سوریه در اطراف لبنان به کشور بازگشتند.وی تصریح کرد: این در حالی که حکومت سوریه تاکید می کند که مسئول شهروندان خود در امنیت، سلامت و تامین نیازهای آنها است ولی از سازمان های بین المللی انتظار دارد فعالانه در راستای تامین نیازهای آوارگان برای بازگشت آنها همکاری کنند.خاورم**8005**1144            "}