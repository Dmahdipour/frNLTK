{"onTitr":" در راستای پیشگیری از وقوع جرم/    ","titr":" طرح کنترل مجرمان خطرناک در بم تشدید می شود","describe":" کرمان - ایرنا - دادستان عمومی و انقلاب شهرستان بم با بیان اینکه بانک اطلاعاتی مجرمین خطرناک و سابقه دار در بم تشکیل شده است گفت: طرح کنترل مجرمان خطرناک در راستای پیشگیری از وقوع جرم تشدید می شود.", "text":"به گزارش روز چهارشنبه روابط عمومی دادگستری کل استان، محمد ضیاالدینی در نشست پیشگیری از وقوع جرم دادگستری شهرستان بم بیشترین آمار خشونت این شهرستان را ضرب و جرح ناشی از هیجانات جوانی که بیشتر در نتیجه مصرف مشروبات الکلی است اعلام کرد و افزود: آمار نزاع های خانوادگی بخصوص بین زوجین در حال افزایش است.وی در رابطه با علل و عوامل خشونت اظهار داشت: نداشتن مهارت اجتماعی و ناتوانی در تطبیق رفتار با الگوهای متعارف جامعه تربیت ناصحیح و نظارت ضعیف خانواده ها بر فرزندان، مشکلات معیشتی و محیط نامناسب خانواده و وجود فاصله طبقاتی از جمله عوامل خشونت است.وی بیان کرد: آمارها بیانگر این مطلب است که بیشتر قتل های به وقوع پیوسته در سال جاری در شهرستان بم ناشی از اختلافات خانوادگی بوده است.وی بر نقش مصرف مشروبات الکلی در وقوع بزه های خشن تاکید کرد و گفت: یکی دیگر از عواملی موثری که در افزایش خشونت موثر است بحث فضای مجازی و تولید محتواهای خشونت آمیز و استفاده نادرست کودکان و دانش آموزان از این ابزار است.ضیاءالدینی با تاکید بر نقش فضای مجازی در الگوسازی منفی یا مثبت گفت: لازم است اولیاء و خانواده ها در ورود و استفاده از فضای مجازی کنترل بیشتری بر فرزندان خود داشته باشند زیرا تاثیر رسانه نامحسوس بوده و در ضمیر ناخودآگاه افراد و بصورت بلندمدت است.وی با تاکید بر مسئله حجاب و عفاف و نقش خانواده ها در امر پیشگیری از وقوع جرم بیان کرد: سهل انگاری در مسئله حجاب و عفاف و کنترل نشدن رفتارهای نوجوانان در برقراری روابط نامشروع موجب قبح زدایی از این اعمال می شود.وی یادآور شد: عمده پرونده های آدم ربایی در شهرستان بم مربوط به معاملات نامشروع مواد مخدر است.دادستان بم در خصوص راهکارهای پیشگیری از خشونت نیز گفت: برگزاری دوره های آموزشی ویژه دانش آموزان و والدین با محوریت عوارض، آثار و علت خشونت و تاثیر مسائل اخلاقی و پایبندی به مبانی اسلامی و اخلاقی در کاهش جرم ضرورت دارد.3029/7440            "}