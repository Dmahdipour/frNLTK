{"onTitr":"","titr":" استعفای کلانتر ایران‌ستیز","describe":" اتفاقات ناگهانی در دولت دونالد ترامپ، رییس‌جمهور امریکا پایانی ندارد و باید هر لحظه و هر ساعت منتظر تحولی تازه بود. روز گذشته حوالی ساعت 5 عصر به وقت تهران و حدود 10 صبح به وقت واشنگتن، سایت «آکسیوس» برای اولین‌بار خبر داد که نیکی هیلی، نماینده دایم امریکا در سازمان ملل از سمت خود استعفا داده و استعفای او در این سمت نیز توسط دونالد ترامپ پذیرفته شده است.", "text":"با توجه به جایگاه نیکی هیلی نزد ترامپ ابتدا همه با این خبر با ناباوری برخورد کردند اما به فاصله چند دقیقه پس از انتشار خبر، سارا سندرز سخنگوی کاخ سفید اعلام کرد که ساعت 30: 10به وقت محلی دونالد ترامپ با نیکی هیلی جلسه دارد و این نشست برای خبرنگاران باز است. دونالد ترامپ نیز نتوانست هیجان همیشگی خود برای اعلام خبرهای مهم در توئیتر را مخفی کند لذا با انتشار پستی در توئیتر خود اعلام کرد که منتظر یک خبر بزرگ در ساعت 10:30 صبح باشید.با شروع جلسه با حضور خبرنگاران، دونالد ترامپ اعلام کرد نیکی هیلی از دولت جدا خواهد شد اما تا پایان سال در سمت خود باقی خواهد ماند. ترامپ اعلام کرد که نیکی هیلی قصد داشت تا مدتی به استراحت بپردازد زیرا در طول دوسال گذشته به بهترین نحو وظایف خود را انجام داد و در سمت خود کارهای بزرگی را به ثمر رساند.رییس‌جمهور امریکا از نیکی هیلی برای حضور در این سمت تشکر و قدردانی کرد.نیکی هیلی نیز که در صندلی کناری رییس‌جمهور نشسته بود، با تشکر از رییس‌جمهور کناره‌گیری خود را رسما تایید کرد و به مرور عملکرد خود در این نشست پرداخت. او از کارنامه خود در موضوعات مهم بین‌المللی از جمله ایران، کره شمالی و بحث بحران سوریه در سازمان ملل دفاع کرد. نیکی هیلی همچنین تاکید کرد که قصدی برای حضور در انتخابات 2020 ریاست‌جمهوری امریکا ندارد و حتی از کمپین رییس‌جمهور حمایت خواهد کرد. با وجود این اظهارنظر نیکی هیلی، دونالد ترامپ در بخش‌هایی از صحبت‌های خود از نیکی هیلی به عنوان گزینه‌ای بسیار مناسب برای ریاست‌جمهوری امریکا یاد کرد. با این استعفا یکی از غیر محتمل‌ترین استعفاهای کابینه ترامپ رقم خورد، چرا که هیلی در طول دوسال گذشته حداقل در ظاهر یکی از همراه‌ترین افراد با دونالد ترامپ بود و تلاش می‌کرد تا از وی به شکلی تمام قد حمایت کند. نکته اصلی اینجا بود او یک سال اول کار خود را زیرنظر رکس تیلرسون به عنوان وزیر امورخارجه سپری کرد، دوره‌ای که عملا به شکلی خودمختار در سازمان ملل فعالیت می‌کرد و چندان به تیلرسون و بدنه وزارت خارجه امریکا پاسخگو نبود. اما زمانی که مایک پمپئو به وزارت امورخارجه آمد هیلی عملا نتوانست مانند گذشته مستقل فعالیت کند و به نحوی مجبور شد در چارچوب وزارت امورخارجه فعالیت خود را پیش ببرد و با مایک پمپئو همسو باشد و حتی می‌توان گفت که با روی کار آمدن پمپئو، ارتباط نزدیک او با کاخ سفید طی یک سال محدودتر شد و دیگر آزادی عمل گذشته را نداشت. نیکی هیلی پیش از اینکه وارد سازمان ملل شود، 6 سال فرماندار کارولینای جنوبی بود و پس از پیروزی ترامپ در انتخابات به عنوان سفیر ایالات متحده در سازمان ملل معرفی شد. با این حال او در طول انتخابات ریاست‌جمهوری هیچگاه طرفدار دونالد ترامپ نبود. او در کمپین انتخابات سال 2016 جمهوریخواهان، ابتدا از سناتور مارکو روبیو حمایت کرد و پس از کناره‌گیری وی به نفع سناتور تگزاس تد کروز وارد عرصه شد و عملا به عنوان یک جمهوریخواه سنتی تمام تلاش خود را کرد تا دونالد ترامپ نامزد نهایی جمهوریخواهان در انتخابات نشود اما در نهایت مجبور شد تا در کنار دونالد ترامپ بایستد و خود را به عنوان یکی از وفادارترین نیروهای رییس‌جمهور نشان داد. نیکی هیلی را می‌توان یکی از ضد ایرانی‌ترین چهره‌های کابینه دونالد ترامپ دانست. هیلی تلاش کرد سیاست‌های دولت امریکا را به نحو مطلوب خود در سازمان ملل به اجرا بگذارد و در بدو ورود به سازمان ملل اعلام کرد که یک کلانتر جدید آمده تا نشان دهد شرایط با دولت اوباما متفاوت شده است. او در نخستین نشستی که ریاست شورای امنیت را در سمت نماینده دایم امریکا در سازمان ملل برعهده گرفت به جای اینکه به موضوع جلسه یعنی اسراییل بپردازد عنوان کرد که اکنون مشکل ما اسراییل نیست بلکه ایران است. او در مدت زمان حضور در سازمان ملل تمام تلاش خود را برای پیشبرد اهداف ضد ایرانی به کار گرفت. هیلی در اقدامی نمایشی سفرای کشورهای مختلف را در واشنگتن جمع کرد تا به آنها تکه‌ای نامعلوم از یک موشک را نشان دهد به این بهانه که موشک‌های ایرانی در اختیار یمنی‌ها قرار گرفته است تا از این طریق اقداماتی را علیه ایران در سازمان ملل سازماندهی کند؛ ادعایی که هیچگاه نتوانست آنها را ثابت کند. او در آخرین اقدام خود جلسه‌ای را ترتیب داد که در آن دونالد ترامپ ریاست شورای امنیت را برعهده داشت و به سکویی برای اظهارات ضدایرانی ترامپ بدل شد؛ جلسه‌ای که عملا چیزی جز شکست برای ایالات متحده نداشت و امریکا بیش از همیشه خود را در انزوا دید.برخی گمانه‌زنی‌ها حاکی از آن است که فشارهای مایک پمپئو وزیر امورخارجه و جان بولتن مشاور امنیت ملی پس از عدم موفقیت هیلی در مجمع عمومی اخیر موجب استعفای او در این سمت شده است. هیلی در سخنرانی استعفا هیچ اشاره‌ای به مایک پمپئو و جان بولتون نکرد تا این گمانه‌زنی تقویت شود که استعفای وی نتیجه شکاف و اختلاف شدید درون کابینه دونالد ترامپ است. یکی از دلایل عمده ایران‌ستیز بودن نیکی هیلی را می‌توان از جنبه اعتقادی دانست. گرچه هیلی مانند پدر و مادرش مذهب سیک را دنبال می‌کرد ولی بعد از ازدواج مذهب خود را به مسیحیت تغییر داد و کم‌کم به یک مسیحی دست راستی افراطی تبدیل شد و از این نظر مورد پشتیبانی گروه‌های مسیحی افراطی که در ایالت کارولینای جنوبی قوی هستند قرار گرفت. این گروه‌ها طرفدار صهیونیستی مسیحی هستند و از طرفداران دوآتشه اسراییل به شمار می‌روند، خانم هیلی از همان دوران جوانی طرفدار سرسخت اسراییل شد و هنوز همانطور باقی مانده است. می‌توان گفت، دشمنی کورکورانه خانم هیلی با ایران نیز از همین جا سرچشمه می‌گیرد.حالا او تنها دوماه دیگر در مسند سفیر امریکا در سازمان ملل فعالیت خواهد کرد و باید منتظر بود که در آینده چه اقداماتی را در پیش خواهد گرفت. سناریوهای متعددی در خصوص نیکی هیلی مطرح است. برخی معتقدند شاید جایگزین فردی دیگر در دولت شود یا اینکه قصد دارد وارد رقابت‌های انتخاباتی برای سنای امریکا شود. اما این دو مورد به نظر می‌رسد تا حد زیادی منتفی باشد. زیرا حداقل سابقه ترامپ در جابه‌جایی تیلرسون و پمپئو نشان می‌دهد که تصمیم خود را بلافاصله اجرایی می‌کند و صبر نخواهد کرد. اکنون هرچند نیکی هیلی اعلام کرده است که خسته است و قصد استراحت دارد، اما نکته جالب توجه نامه استعفای او در اینجاست که عنوان کرده قصد دارد به عنوان شهروندی عادی اظهارنظر کند. نیکی هیلی اکنون 46 ساله است حتی اگر قصد حضور در انتخابات 2020 را نداشته باشد تا انتخابات 2024 تنها 52سال خواهد داشت و می‌تواند برای حضور در آن رقابت‌ها خود را آماده کند. نیکی هیلی جاه‌طلب‌تر از این است که به کمتر از ریاست‌جمهوری از عالم سیاست قانع شود، شاید 2020 یا شاید 2024. **جانشین احتمالی هیلی تنها دقایقی پس از انتشار خبر استعفای نیکی هیلی از سمت خود بلافاصله گمانه‌زنی‌ها برای جانشینی وی در رسانه‌های امریکایی مطرح شد. در حال حاضر این گمانه‌زنی در رسانه‌های امریکایی مطرح شده است که آیا رییس‌جمهور قصد دارد دخترش ایوانکا ترامپ را برای این سمت معرفی کند یا خیر. کارشناسان معتقدند که به نظر می‌رسد ایوانکا ترامپ به شخصه علاقه‌مند است چنین نقشی را در عرصه بین‌المللی ایفا کند اما واقعیت آن است که حضور او در این سمت قطعا با چالش‌هایی مواجه است و سخت به نظر می‌رسد بتواند از سد سنا عبور کند.منبع: روزنامه اعتماد؛ 1397.7.18 گروه اطلاع رسانی**9370**2002            "}