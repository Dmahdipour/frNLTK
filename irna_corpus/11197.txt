{"onTitr":" علیزاده طباطبایی مدعی شد    ","titr":" اعتراض مقام قضایی به تعلل 6 ماهه قاضی پرونده دکل نفتی","describe":" تهران-ایرناپلاس-به گفته یکی از وکلای متهمان پرونده دکل نفتی، «رئیس دادگاه‌های عمومی به قاضی پرونده دکل نفتی به‌دلیل تأخیر در برگزاری دادگاه اعتراض کرده است.»", "text":"سید محمود علیزاده طباطبایی ضمن دفاع از قاضی پرونده دکل نفتی و طبیعی خواندن وقفه 6 ماهه در برگزاری جلسه دادگاه رسیدگی به این پرونده به ایرناپلاس گفت: آقای پورانی، رئیس دادگا‌ه‌های عمومی تهران هم به قاضی این پرونده به‌دلیل این وقفه اعتراض داشتند و می‌گفتند چرا این‌قدر طولانی شده است. اما قاضی به ایشان گفته است: شما این‌قدر به من پرونده ارجاع ندهید که من بتوانم به پرونده دکل نفتی رسیدگی کنم و به حکم برسم.او اضافه کرد: ایشان می‌گوید هفته‌ای یکی دو پرونده به من ارجاع می‌دهند، به همین دلیل من نمی‌توانم تمام وقت روی پرونده دکل نفتی کار کنم. بنابراین، در ساعات اداری به پرونده‌های دیگر رسیدگی می‌کنم و پرونده دکل نفتی را در خارج از ساعات اداری مطالعه می‌کنم.علیزاده طباطبایی به نقل از قاضی پرونده دکل نفتی مدعی شد: در این هفته یک پرونده 40 جلدی با مسئله مالی بیش از هزار میلیارد تومان، برای رسیدگی به ایشان ارجاع شده است.او با تأکید بر مستقل بودن «فضل علی»، قاضی پرونده دکل نفتی، اظهار کرد: برخورد قضات وقتی پرونده به آن‌ها داده می‌شود، با پرونده ها متفاوت است. چون دستگاه‌های امنیتی حساسیت‌هایی در برخی پرونده ها دارند، گاه قاضی هم نظر دستگاه امنیتی را می‌پذیرد. چرا که این قضات می‌گویند نظر دستگاه امنیتی نظر کارشناسی شده است، اما قاضی فضل علی از آن دسته از قاضی‌ها نیست و ضمنا بعید می‌دانم تا به حال حتی یکی از رأی‌هایش در دادگاه تجدیدنظر نقض شده باشد.سوم دی‌ماه سال گذشته، اولین جلسه دادگاه متهمان پرونده نفتی برگزار شد. سیدمحمود علیزاده طباطبایی همان زمان اعلام کرده بود تا پایان سال 96 این پرونده منجر به صدور حکم می‌شود، اما سال 96 تمام شد و دادگاه متهمان پرونده دکل نفتی به پایان نرسید. یازدهمین جلسه دادگاه نیز 4 اردیبهشت‌ماه برگزار شد و تا به امروز که حدود 6 ماه می‌گذرد هنوز برای جلسه بعدی دادگاه وقت تعیین نشده است.**اداره کل اخبار چندرسانه‌ای**ایرناپلاس**            "}