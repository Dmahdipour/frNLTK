{"onTitr":"","titr":" دکترین جمهوری اسلامی در مقابله با جبهه استکبار، مقاومت است","describe":" سنندج - ایرنا - فرمانده انتظامی کردستان گفت: دکترین جمهوری اسلامی در مقابله با جبهه استکبار مقاومت است که از مکتب عاشورا آموخته ایم و این دکترین امروز به فرهنگ مقاومت در منطقه تبدیل شده است.", "text":"به گزارش خبرنگار ایرنا، سردار مسعود خرم نیا در سخنانی پیش از خطبه های نماز جمعه این هفته سنندج اظهار داشت: دشمن امروز از این فرهنگ مقاومت هراسناک است و می خواهد آن را بشکند اما نتوانسته و مقاومت در برابر جبهه کفر منطقه را در بر گرفته است.وی افزود: دشمن گمان می کرد با به وجود آوردن گروه های تروریستی به نام اسلام می تواند با جبهه حق و اسلام ناب مقابله کند ولی سرنوشت آنها را در عراق و سوریه دیدیم.سردار خرم نیا با اشاره به تهاجم های فرهنگی دشمن تاکید کرد: از زمانی که این تهاجم ها آغاز شد معنویت رشد کرد و رویش های انقلاب بسیار بیشتر از ریزش های آن شد.فرمانده انتظامی استان کردستان گفت: دشمنان بدنبال جنگ اقوام و مذاهب هستند اما مردم کردستان به شیوه های مختلف نشان دادند که قومیت ها یک فرصت برای امنیت ملی هستند.وی اضافه کرد: مردم، علما، بزرگان و فرهیختگان کُرد در راستای وحدت و نشان دادن همدردی خود با مردم اهواز با ارسال پیام تسلیت و مجلس بزرگداشت وحدت و انسجام اقوام را نشان دادند.سردار خرم نیا یادآور شد: مردم ایران اسلامی، دشمنان، تروریست ها و تفرقه افکنان را باور ندارند چهره نفاق آنها را شناخته و می دانند هر چه در فضای مجازی و دیگر رسانه های وابسته بگویند، دروغ است.وی افزود: مردم کردستان تاثیر و قدر امنیت را به خوبی می دانند و درک عمیقی از واژه امنیت دارند چرا که خود سال ها قربانی امیال گروه های تروریستی بوده اند.فرمانده انتظامی کردستان تاکید کرد: مردم این استان در روستاها، شهرها، مناطق کوهستانی، کوی و برزن شهرها مورد غضب تروریست ها قرار گرفتند و عزیزانی را از دست دادند.وی یادآور شد: مردم تاکنون در مقابل نا امنی ها مقاومت و ایثار کرده و مجاهدت سپاه، بسیج، ارتش، نیروی انتظامی و همه نیروهای مسلح این کار آنها را تکمیل کرده و هیچگونه فرصتی برای بدخواهان باقی نگذشته اند.سردار خرم نیا گفت: نیروی انتظامی در تامین امنیت و آسایش مردم به مشارکت همگانی نیاز دارد و این مشارکت در پلیس افتخاری و شوراهای معتمد پلیس تجلی پیدا می کند.وی اظهار داشت: جوانان تحصیل کرده در کنار کارکنان انتظامی برای برطرف کردن معضلات اجتماعی از طریق مشاوره تلاش می کنند تا معضلات قبل از تبدیل شدن به آسیب های اجتماعی، پیشگیری شوند.سردار خرم نیا تاکید کرد: هر چه مشارکت مردم با پلیس توسعه یابد امنیت، آسایش و هنجارهای اجتماعی رو به رشد خواهد بود.وی با اشاره به اینکه امنیت اجتماعی، اخلاقی و روانی یکی از ارکان اصلی پیشرفت جامعه است، افزود: نبود و استمرار این جلوه های امنیت جامعه را با چالش های عمیقی مواجه می کند به همین دلیل مورد هجوم گسترده دشمن قرار می گیرد.فرمانده انتظامی کردستان یادآور شد: بدخواهان ملت در فضای مجازی و میدانی بدنبال به مخاطره انداختن امنیت اجتماعی، اخلاقی و روانی هستند که با مشارکت و پشتیبانی مردم و حضور نیروی انتظامی عرصه بر آنها تنگ شده و برخورد شدیدی با نا امن کنندگان امنیت صورت می گیرد.وی اضافه کرد: اقتدار جمهوری اسلامی در 40 سالگی خود دشمنان را به وحشت انداخته و صف های فشرده ای برای اینکه ملت و نظام را از پای در آورند، تشکیل داده اند.سردار خرم نیا در بخش دیگری از سخنان خود با اخطار به محتکرین کالاهای اساسی مورد نیاز مردم، یادآور شد: اکثر انبارهایی که احتکار در آن صورت گرفته بود با همکاری مردم شناسایی و ضبط شد.وی افزود: اجازه نخواهیم داد کالاهای اساسی و مورد نیاز مردم برای سودجویی عده ای احتکار شود و با قاطعیت با این افراد برخورد می کنیم.رئیس پلیس استان کردستان با اشاره به تحریم های دشمنان علیه نظام اسلامی گفت: دشمنان و ایادی آنها در داخل بدانند که با احتکار و تحریم راه به جایی نخواهند برد چرا که ما ملتی مقاوم هستیم.13 تا 19 مهر ماه به عنوان هفته نیروی انتظامی نامگذاری شده و به همین مناسبت کارکنان نیروی انتظامی در نخستین روز از این هفته در محل های برپایی نمازهای جمعه حضوری چشمگیر داشتند.نیروی انتظامی ایستگاه سلامتی نیز در مقابل مسجد جامع سنندج بر پا کرد و خدماتی از جمله تست فشار خودن، بررسی قد و وزن و مشاوره های بهداشتی را به نمازگزاران ارائه داد.در نماز جمعه این هفته سنندج همچنین از کسانی که تمایل به فعالیت به عنوان پلیس افتخاری داشتند ثبت نام به عمل می آمد.6108/9102            "}