{"onTitr":"","titr":" آموزش و پرورش بوشهر بیشترین نیرو را درکشور جذب کرد","describe":" بوشهر- ایرنا- معاون پژوهشی اداره کل آموزش و پرورش استان بوشهر گفت: این اداره کل در سال جاری با یکهزار و 474 ردیف استخدامی در حال ثبت نام در صدر جدول جذب نیرو در میان استان های  کشور قرار دارد.", "text":"به گزارش ایرنا، ناصر غلامی روز شنبه در نشست فراگیران دوره آموزشی ضمن خدمت آموزگاران مقطع ابتدایی شهرستان دشتی افزود: یکی از موفقیت های اداره کل آموزش و پرورش استان بوشهر در سال جاری اخذ مجوز 945 ردیف استخدامی در پردیس تربیت معلم و 529 ردیف استخدامی آزاد است.وی اضافه کرد: در پردیس  70 درصد و در استخدام آزاد نیز 57 درصد  استخدامی ها عملی شده است و این تعداد مجوز، نشان از کمبود شدید نیروی ما نسبت به دیگر استان ها نیست.غلامی در باره شهرستان دشتی بیان کرد: این شهرستان دارای سابقه تاریخی درخشانی در تربیت عالمانی فرهیخته و شاعران و ادیبان بنام در سطح استان بوشهر است.وی اضافه کرد: معلمان شهرستان دشتی میراث دار آن نسل ها هستند که اکنون وظیفه ای جز تربیت نسلی دانا و توانا ندارند و با شرکت در این دوره ها می خواهند توانایی خود را افزایش دهند.غلامی  به موفقیت های چهار ساله اخیر آموزش و پرورش دشتی در ارتقای قبولی  کنکور اشاره کرد و ادامه داد: افرادی که امسال در دانشگاه قبول شده اند حاصل تلاش 12 ساله و همکاران قبل از ما  بوده اند و بی انصافی است  این موفقیت بزرگ را منحصربه نام خود بنامیم . مدیر آموزش و پرورش شهرستان دشتی گفت: دوره آموزشی ضمن خدمت آموزگاران مقطع ابتدایی شهرستان دشتی با حضور مدرسان مطرح کشوری برگزار شد.احمد طیبیان مجرد افزود: در این دوره آموزشی  300 نفر از آموزگاران دولتی، غیر دولتی و حق التدریس  مقطع  ابتدایی حضور دارند.وی اضافه کرد:  34 ساعت ضمن خدمت برای هر نفر در نظر گرفته شده است و در این مدت سه روزه فراگیران با کتاب های جدید التالیف ابتدایی و تدریس آن آشنا خواهند شد.مدیر آموزش و پرورش شهرستان دشتی بیان کرد: همه مدارس شهری و روستاهای پرجمعیت این شهرستان با امکانات الکترونیک، هوشمند سازی شده اند و معلمان باید بتوانند از این گونه امکانات در امر یادگیری و یاددهی استفاده بهینه کنند.شهرستان دشتی با 86 هزار نفر جمعیت در 80 کیلومتری جنوب بوشهر واقع است.7206/6043            "}