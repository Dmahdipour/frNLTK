{"onTitr":" واکنش به شایعات درباره مدرک تحصیلی فرزند مرحوم هاشمی رفسنجانی    ","titr":" فاطمه هاشمی: احتمالا دلیل اخراجم نامه انتقادی به ولایتی باشد","describe":" تهران-ایرناپلاس- فاطمه هاشمی رفسنجانی به شایعات درباره مدرک تحصیلی‌اش پاسخ و احتمال داد علت اخراجش از دانشگاه آزاد اسلامی نامه انتقادی اخیرش به علی اکبر ولایتی است.", "text":"فاطمه هاشمی رفسنجانی، فرزند مرحوم آیت‌الله هاشمی رفسنجانی در گفت‌وگو با ایرناپلاس درباره انتشار اخباری مبنی بر اخراجش از دانشگاه آزاد اسلامی، گفت: در ابتدای ترم تحصیلی جاری، بنده در دانشگاه حضور پیدا کردم و در 26 شهریور دفاعیه کارشناسی ارشد یکی از دانشجویانم را داشتم و در ابتدای مهر نیز مطابق برنامه آموزشی در کلاس‌هایم حاضر شدم. اما هفته گذشته فردی از معاونت آموزشی دانشگاه با من تماس گرفت که اسم و کلاس‌های من از سامانه آموزشی دانشگاه حذف شده است. البته خواستم موضوع رسماً ابلاغ شود که هنوز ابلاغی صورت نگرفته است.** از دانشگاه ورشو دکترا گرفتمفرزند آیت‌الله هاشمی رفسنجانی درباره برخی شایعات در فضای مجازی در مورد مشکل مدرک دکترای وی و ارتباط آن با جلوگیری از تدریسش در دانشگاه آزاد اظهار کرد: بنده دوره دکترا را در دانشگاه ورشو گذراندم و این دانشگاه جزو 500 دانشگاه معتبر جهان است. وزارت خارجه جمهوری اسلامی نیز تعدادی از مدیران و مسئولان خود را در این دانشگاه بورسیه کرده است که اگر مدرک آن غیرمعتبر بود، این امکان وجود نداشت. البته بنده بورسیه نبودم و با هزینه خودم در آنجا تحصیل کردم.فاطمه هاشمی افزود: پس از دفاعیه دکترای این‌جانب با موضوع «ایران، قدرت‌های بزرگ و امنیت پایدار خلیج فارس» در دانشگاه ورشو در سال 2009 که با حضور هیأت داوری 9 نفره از اساتید دانشگاه ورشو برگزار شد، مدرک صادره در دو مرحله توسط وزارت علوم ارزشیابی گردید و مورد تأیید قرار گرفت. اگر این مدرک مشکل داشت با توجه به اینکه در آن زمان دولت محمود احمدی‌نژاد روی کار بود و موضع منفی نسبت به آیت‌الله هاشمی رفسنجانی و خانواده ایشان داشتند، قطعاً این مدرک تأیید نمی‌شد. کما اینکه در حال حاضر نیز تعدادی از فارغ‌التحصیلان دانشگاه ورشو و هم‌دوره‌ای‌های بنده، در دانشگاه آزاد عضو هیات علمی و رئیس دانشگاه هستند و مشکلی برایشان ایجاد نشده است.وی ادامه داد: البته موضوع جذب هیأت علمی، اصولاً ربطی به مدرک دکترا نداشته است و بنده مانند هزاران نفر از اعضای هیأت علمی دانشگاه آزاد با مدرک کارشناسی ارشد جذب شده‌ام و بعد از ارزشیابی مدرک دکترا توسط وزارت علوم، مدرک تحصیلی دکترا اعمال شده است.وی در خاتمه گفت: به نظر می‌رسد علت جلوگیری از تدریس در دانشگاه آزاد نه مدرک تحصیلی، بلکه مطالبی است که به دلیل تدریس درس انقلاب اسلامی در دانشگاه به دانشجویان می‌گویم و از تحریف تاریخ انقلاب توسط برخی انتقاد می‌کنم که قاعدتاً خوشایند تحریف‌کنندگان نیست و آن‌ها به مسئولان دانشکده و گروه تذکر داده بودند که تدریس انقلاب اسلامی را برای من نگذارند که این دستور با مخالفت دانشکده مواجه شده بود. شاید هم دلیل آن یک نامه انتقادی خصوصی باشد که یک هفته قبل از آن، به دکتر ولایتی نوشته‌ام و ایشان احتمالاً از محتوای آن عصبانی شده است. البته شنیده‌ام دکتر ولایتی اظهار داشته در جریان این برخورد نبوده است، اما پس از در جریان قرار گرفتن هم، ما اقدامی از ایشان ندیدیم.*اداره کل اخبار چندرسانه ای*ایرناپلاس*            "}