{"onTitr":"","titr":" همایش سفیران مبارزه با مواد مخدر آبان در یاسوج برگزار می شود","describe":" یاسوج- ایرنا- معاون سیاسی و امنیتی استاندار کهگیلویه و بویراحمد گفت: همایش ملی سفیران مبارزه با مواد مخدر در این استان با رویکرد همگانی شدن مبارزه با معضل اعتیاد از 22 تا 24 آبان سال جاری به مدت سه روز در شهر یاسوج برگزار می‌شود.", "text":"به گزارش ایرنا، سید محمدکاظم نظری روز چهارشنبه در نشست هماهنگی همایش ملی سفیران اجتماعی (پیشگیری از مواد مخدر) کهگیلویه و بویراحمد در یاسوج، اظهار داشت: این همایش می‌تواند نمایانگر توانمندی این استان و معرفی هر چه بیشتر ظرفیت‌های مختلف آن باشد.وی افزود: محل برگزاری همایش ملی سفیران مبارزه با مواد مخدر در هتل آزادی یاسوج بوده و دستگاه‌های اجرایی کهگیلویه و بویراحمد برای برگزاری مطلوب این همایش ملی تعهداتی را پذیرفته‌اند.نظری بیان کرد: همکاری لازم این دستگاه‌ها با شورای هماهنگی مبارزه با مواد مخدر استان امری ضروری در راستای برگزاری هر چه مطلوب‌تر این همایش است.وی عنوان کرد: انتظار می‌رود که خبرنگاران کهگیلویه و بویراحمد اقدام به پوشش خبری مناسب پیش از برگزاری و در زمان برگزاری این همایش ملی انجام دهند زیرا که برون داد این همایش معرفی استان خواهد بود.معاون سیاسی و امنیتی استاندار کهگیلویه و بویراحمد تصریح کرد: هم اینک این استان در زمینه پیشگیری و مبارزه با مواد مخدر در کشور دارای رتبه برتر است.وی ابراز داشت: 40 نفر از سفیران مبارزه با مواد مخدر کهگیلویه و بویراحمد و دیگر استان‌های کشور در این همایش ملی سه روزه شرکت می‌کنند.نظری افزود: این سفیران شامل افراد شاخص و ذی‌نفوذ از قبیل فعالان فرهنگی، روحانیان، ائمه جمعه و جماعات، معتمدان محلی، ریش سفیدان، هنرمندان و ورزشکاران هستند.دبیر شورای هماهنگی مبارزه با مواد مخدر کهگیلویه و بویراحمد نیز گفت: این همایش ملی با محوریت تشکل‌های مردم نهاد حوزه مبارزه با مواد مخدر کهگیلویه و بویراحمد و مشارکت دستگاه‌های اجرایی استان برگزار می‌شود.ناصر رضایی عنوان کرد: دستگاه‌های اجرایی استان برای برگزاری مطلوب همایش ملی سفیران مبارزه با مواد مخدر اعلام آمادگی کرده‌اند.وی با اشاره به برخی اقدامات دستگاه‌ها در این همایش، تصریح کرد: مسئولان شهرداری یاسوج اطلاع رسانی و تبلیغات میدانی لازم را با نصب بنر و دیگر روش‌ها انجام می‌دهند.وی افزود: کانون پرورش فکری کودکان و نوجوانان کهگیلویه و بویراحمد نیز در اجرای برنامه‌های فرهنگی و ارائه پکیج و اهدای یک هزار جلد کتاب، ایستگاه نقاشی با موضوع آسیب‌های اجتماعی همکاری خواهد داشت.رضایی گفت: همچنین دستگاه‌هایی از جمله امور عشایر، اداره کار و رفاه اجتماعی، کمیته امداد، هلال احمر، فنی و حرفه‌ای، ارشاد اسلامی و دیگر دستگاه‌ها تعهداتی برای برگزاری هر چه بهتر این همایش پذیرفته‌اند.سال گذشته چهار هزار و 696 کیلوگرم انواع مواد مخدر در کهگیلویه و بویراحمد کشف و ضبط شد که از این میزان چهار هزار و 71 کیلوگرم تریاک و مابقی نیز حشیش، ماری جوانا و هروئین بوده است.پارسال یک هزار و 846 نفر قاچاقچی مواد مخدر در کهگیلویه و بویراحمد دستگیر، 337 دستگاه خودرو توقیف و 68 باند تهیه و توزیع نیز منهدم شد.79 مرکز درمانی و 21 مرکز اقامتی در راستای ترک اعتیاد در کهگیلویه و بویراحمد فعال است.کهگیلویه و بویراحمد در سال‌های اخیر به یکی از مسیرهای حمل و توزیع مواد مخدر از جنوب و شرق به مناطق مرکزی و غرب کشور تبدیل شده است.9868/6110            "}