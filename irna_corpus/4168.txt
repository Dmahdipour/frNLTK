{"onTitr":"","titr":" خوزستان الگوی مناسبی برای بسکتبال پایه های کشور است","describe":" اهواز – ایرنا – رییس هیات بسکتبال خوزستان گفت: خوزستان معدن استعدادهای ناب و الگوی مناسبی برای بسکتبال پایه های کشور است و به عنوان قطب بسکتبال کشور مطرح است.", "text":"شهرام پرنیاک روز دوشنبه در گفت و گو با خبرنگارایرنا اظهار داشت: با برنامه ریزی هیات بسکتبال خوزستان، طرح های استعدادیابی خوبی در مناطق مختلف استان صورت گرفت و چهره های مستعد و جدیدی به بسکتبال خوزستان معرفی شدند که این موضوع آینده بسکتبال استان و حتی کشور را تضمین می کند.وی با بیان این که سال گذشته 16 تیم خوزستانی در لیگ های مختلف بانوان و آقایان کشور حضور داشتند افزود: امسال نیز تیم های بسیاری از استان برای حضور در لیگ های کشوری از جمله سوپر لیگ، دسته یک و لیگ های پایه اعلام آمادگی کردند که این امر به رونق بیشتر بسکتبال استان کمک خواهد کرد. رییس هیات بسکتبال خوزستان با بیان این که با تشخیص فدراسیون، خوزستان قطب مرکز استعدادیابی منطقه هشت کشور شناخته شد افزود: به واسطه این موضوع، تمام بازیکنان 9 تا 13 سال مستعد منطقه هشت کشور شامل استان های خوزستان، کهگیلویه و بویراحمر، فارس، بوشهر و هرمزگان ماهانه در اهواز گرد هم جمع می شوند و آموزش های لازم به آن ها داده می شود همچنین بازیکنان نخبه شناسایی و به اردوهای تیم ملی دعوت می شوند.وی به راه اندازی پایگاه های استعدادیابی در تمام شهرستان های استان اشاره کرد و گفت: هدف ما توجه و رسیدگی به بسکتبال پایه است چرا که به دنبال آینده درخشانی در کشور هستیم، خوشبختانه ورزش بسکتبال در بین نسل نوجوان و جوان استان به خوبی شکل گرفته و در طول سال های اخیر علاقه مندان بسیاری جذب این رشته شدند.  پرنیاک با اشاره به برگزاری المپیاد استعدادهای برتر ورزش کشور از سوی وزارت ورزش و جوانان گفت: این رقابت ها از روز 30 آبان ماه در کل کشور برگزار می شود که خوزستان میزبان بسکتبال 5 نفره در بخش پسران است.وی در خصوص رقابت های لیگ برتر بسکتبال کشور گفت: این رقابت ها از روز سوم آبان ماه آغاز می شود و بسکتبال خوزستان با حضور سه نماینده در این مسابقات، بخش اعظمی از بار بسکتبال کشور را به دوش می کشد. رییس هیات بسکتبال خوزستان به احداث اولین خوابگاه اختصاصی بسکتبال استان اشاره کرد و گفت: کلنگ فاز اول این خوابگاه که مساحت آن 60 متر و با قابلیت توسعه تا پنج طبقه را دارد، اواسط مردادماه طی مراسمی با حضور استاندار خوزستان به زمین زده شد، فاز اول این خوابگاه (واقع در ورزشگاه تختی اهواز) که شامل یک طبقه با ظرفیت سرویس ‌دهی به 24 نفر است، با اعتبار 2 میلیارد و 500 میلیون ریال هفته آینده به بهره ‌برداری می رسد./6002/9879            "}