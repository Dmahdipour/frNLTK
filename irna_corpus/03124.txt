{"onTitr":" در آموزش های مهارتی    ","titr":" دانشگاه علمی، کاربردی آماده تربیت 30 درصد از دانشجویان است","describe":" اصفهان - ایرنا - رییس دانشگاه جامع علمی، ‌کاربردی کشور گفت: بر اساس برنامه ششم توسعه تا سال 1400 باید 30 درصد از کل دانشجویان کشور آموزش های مهارتی ببینند که این دانشگاه آمادگی کامل برای تربیت و پوشش همه آنها را دارد.", "text":"به گزارش ایرنا، محمدحسین امید روز سه شنبه در مراسم اختتامیه چهاردهمین جشنواره قرآن و عترت دانشگاه های جامع علمی، کاربردی کشور در اصفهان افزود: در زمان حاضر حدود 15 درصد از دانشجویان کشور آموزش های مهارتی می بینند که این سهم باید به 30 درصد تا پایان برنامه ششم توسعه برسد. وی با بیان اینکه زمان زیادی برای اجرایی کردن این هدف باقی نمانده است، تصریح کرد: ما در کنار دانشگاه های دیگر مانند فنی و حرفه ای، آمادگی کامل برای تربیت این تعداد دانشجو و حتی بیشتر از آن را داریم. امید با اشاره به اینکه امسال بدلیل تغییر نظام آموزشی آموزش و پرورش با وقفه در پذیرش دانشجو مواجه بودیم، افزود: سال آینده حدود 40 درصد از دانش آموختگان دبیرستان ها در دوره های فنی و حرفه ای و کار و دانش، جذب این دانشگاه می شوند. رئیس دانشگاه جامع علمی، کاربردی با اشاره به توسعه آموزش مهارتی از سال گذشته در این دانشگاه افزود: ما تلاش می کنیم در یک سال آینده، همه نقاط ضعف خود را رفع کنیم و برای پذیرش دانشجویان مهارتی و تحقق اهداف برنامه ششم توسعه آماده شویم. وی همچنین با اشاره به فعالیت های حوزه قرآن و عترت در این دانشگاه تصریح کرد: هنوز در بخش عترت آنطور که باید، کار نکرده ایم که منتظر پیشنهادها و طرح های استادان دانشگاه و کارشناسان این حوزه هستیم. امید با اشاره به ارائه 800 رشته تحصیلی در چهار گروه صنعت، مدیریت و خدمات، کشاورزی و فرهنگ و هنر در دانشگاه جامع علمی، کاربردی گفت: با توجه به رسالت و روش آموزش این دانشگاه لازم است مباحث کاربردی در حوزه های قرآنی نیز مطرح شود و دروس اختصاصی به مباحث قرآنی اختصاص یابد. رییس دانشگاه های علمی، کاربردی با تاکید براینکه آموزه های قرآنی برطرف کننده همه مشکلات جامعه است، افزود: بدلیل نداشتن شناخت کامل از قرآن، بیشتر از نسخه های غیرقرآنی تبعیت می کنیم. وی با تاکید بر لزوم استفاده از نسخه های قرآنی برای رفع مشکلات جامعه در دانشگاه علمی، کاربردی خاطرنشان کرد: موضوع های دینی باید بصورت کاربردی و مهارتی دنبال شود و رهبر معظم انقلاب نیز در این باره توصیه هایی داشته اند. امید همچنین از تلاش این دانشگاه برای ایجاد نهادهای نمایندگی دفتر مقام معظم رهبری در همه استان ها خبر داد و گفت: در زمان حاضر در 9 منطقه دانشگاه علمی، کاربردی دفتر نهاد نمایندگی وجود دارد و درصددیم در هر استان نیز یک نماینده داشته باشیم. دبیر اجرایی چهاردهمین جشنواره قرآن و عترت دانشگاه های جامع علمی، کاربردی کشور نیز در این مراسم گفت: بیش از 13 هزار شرکت کننده در 36 رشته از جمله رشته های آوایی، هنری، ادبی، پژوهشی، فناوری و فیلم کوتاه، در این جشنواره حضور داشتند. سیدحسن قاضی عسگر افزود: هدف از برگزاری این جشنواره، گسترش قرآن آموزی در دانشگاه ها و هدایت استعداد های هنری در قرآن است. رییس دانشگاه علمی، کاربردی اصفهان ادامه داد: شناسایی نخبگان قرآنی و معرفی آنان به مرحله ملی و ایجاد فضای کارآفرینی قرآنی نیز از فعالیت های دانشگاه علمی، کاربردی به حساب می آید. چهاردهمین جشنواره قرآن و عترت دانشگاه های جامع علمی کاربردی کشور از 15 تا 17 مهر امسال در اصفهان برگزار شد و امروز در مراسم اختتامیه آن، افراد برگزیده هر بخش معرفی و تجلیل شدند. این جشنواره در سه گروه دانشجویان، مدرسان و کارکنان و 6 بخش آوایی(شفاهی)، کتبی(معارفی)، پژوهشی، فناوری، ادبی و هنری در دانشگاه جامع علمی، کاربردی استان اصفهان برگزار شد. حدود 13 هزار نفر در چهاردهمین جشنواره قرآن و عترت دانشگاه های علمی، کاربردی کشور ثبت نام کردند و حدود یکهزار اثر در بخش های ادبی، هنری، پژوهشی و فناوری به دبیرخانه جشنواره ارسال شد.  شمار دانشجویان دانشگاه جامع علمی، کاربردی در سراسر کشور حدود 400 هزار نفر در 600 مرکز آموزشی است. دانشگاه جامع علمی، کاربردی استان اصفهان دارای 20 هزار دانشجو در حدود 40 مرکز آموزشی است. 6027/3011            "}