{"onTitr":" استاندار کهگیلویه و بویراحمد:    ","titr":" توجه به نیازهای سالمندان با نگاه و رویکرد جامعه نگر باشد","describe":" یاسوج -ایرنا- استاندار کهگیلویه و بویراحمد گفت: توجه به سالمندان و رفع نیازها و خواسته‌های آنان باید با رویکرد و نگاه جامعه نگر باشد.", "text":"به گزارش ایرنا، علی محمد احمدی روز سه شنبه در بازدید از آسایشگاه زنان سالمند و بی سرپرست یاسوج اظهار داشت: حمایت‌های عاطفی، روانی و معنوی باید بیش از نیازهای مالی برای این قشر مد نظر باشد. استاندار کهگیلویه و بویراحمد گفت: هر گونه حمایت و توانمندسازی خانواده‌های زیرپوشش و جامعه هدف نهادهای حمایتی از جمله بهزیستی و یا دریافت کمک‌های خیرین توام با حفظ عزت و کرامت آنها باشد. وی تاکید کرد: نهادهای حمایتی باید با آسیب‌شناسی و ارزیابی صحیح مهمترین مشکلات، نیازها و خواسته‌های جامعه هدف را احصا و برای رفع آنها اولویت بندی کند. برخی از سالمندان یا با انواع بیماری‌ها به ویژه آلزایمر دست و پنجه نرم می‌کردند و یا از خانواده‌های فقیر و کم بضاعت بودند و استاندار کهگیلویه وبویراحمد دستورات لازم برای پیگیری مشکلات آنان را صادر کرد. احمدی بر مراقبت ویژه و رسیدگی بهتر و مسئولانه‌تر متولیان امر نسبت به این قشر و مادران پا به سن گذاشته در مراکز نگهداری تاکید کرد. احمدی در این بازدید دستورات لازم برای رسیدگی بهتر و تأمین امکانات و تجهیزات لازم برای آسایش این افراد را صادر کرد و گفت: تهیه زمین مورد نیاز برای ایجاد خانه سالمندان یاسوج با هماهنگی معاونت عمرانی استاندار و منابع طبیعی استان پیگیری خواهد شد. معاون توان بخشی اداره کل بهزیستی کهگیلویه و بویراحمد نیز گفت: حدود 58 هزار نفر از جمعیت این استان سالمند هستند. حمیدرضا نیکبخت اظهار داشت: از این تعداد سالمندان 70 درصد بومی هستند که بیشتر آنها به دلیل نداشتن سرپرست در خانه سالمندان نگهداری می‌شوند. وی اظهار داشت: از تعداد سالمندان نگهداری شده در خانه سالمندان این استان 45 نفر زن هستند. معاون بهزیستی کهگیلویه و بویراحمد گفت: بیش از 110 سالمند از جمله زنان بی سرپرست پشت نوبت برای نگهداری در خانه سالمندان هستند که به دلیل کمبود فضای فیزیکی امکان پذیرش آنها تاکنون فراهم نشده است. هم اینک و بر اساس گزارش سازمان بهزیستی کشور 9.28 درصد جمعیت کشور معادل هفت میلیون و 450 هزار تن سالمند هستند. براساس تعریف سازمان جهانی بهداشت، افراد بیشتر از 60 سال، سالمند محسوب می‌شوند. نیکبخت برخی چالش‌ها و مشکلات سالمندان به ویژه زنان سالمند در مراکز نگهداری را یادآور شد و گفت: یکی از مشکلات و نیازهای اساسی این قشر در زمینه نیازهای روحی و عاطفی و کمبود محبت از سوی نزدیکان است. وی گفت: برخی از خانواده‌ها پس از سپردن مددجو به مراکز نگهداری حتی برای یکبار نیز از مراجعه و ملاقات با سالمند خودداری می‌کنند. نیکبخت ابراز داشت: سالمند همواره دلتنگ، منتظر و بیقرار هستند که این مهم خود یکی از دلایل اساسی بروز افسردگی آنان شده است. استاندار کهگیلویه و بویراحمد همچنین با حضور در یکی از ایستگاه‌های آتش نشانی یاسوج از زحمات و تلاش‌های مجاهدانه و شبانه روزی آنان تقدیر کرد. احمدی بر ضرورت رفع مشکلات و دغدغه‌های شغلی این قشر تاکید کرد و گفت: از مسیرهای قانونی پیگیر جذب و رفع مشکل نیروهای قراردادی وشرکتی این مجموعه امدادی و عملیاتی خواهم بود. وی ابراز داشت: تأمین تجهیزات و امکانات مورد نیاز آتش نشانان به یکی از دغدغه‌ها و اولویت‌های اساسی دولت قرار گرفته و مکانیسم‌ها و ظرفیت‌های قانونی خوبی نیز در این راستا وجود دارد. احمدی گفت: آتش نشان با وجود استرس زا بودن شغل خود و در حالی که به صورت شبانه روزی در معرض شدیدترین تهدیدها و خطرات قرار می‌گیرند اما همواره با کمبودها و تنگناهای فراوانی از جمله مشکلات معیشتی دست و پنجه نرم می‌کنند که رفع نیازها و دغدغه‌های این قشر پرتلاش و بی ادعا باید در اولویت جدی مسئولان و متولیان امر قرار گیرد. در 6 ماهه نخست سال جاری بیش از 860 مورد درخواست اعزام و عملیات آتش نشانی در کهگیلویه و بویراحمد ثبت شده است. هم اینک 53 نیرو در مجموعه آتش نشانی شهر یاسوج فعالیت دارند که 43 نفر از این تعداد در زمره نیروهای عملیاتی هستند. 3016/6110            "}