{"onTitr":"","titr":" گسترش معنویت در جامعه هدف اصلی مسابقات قرآن است","describe":" اراک - ایرنا - قائم مقام و دبیر شورای توسعه فعالیت های قرآنی کشور گفت: گسترش معنویت و ایجاد انگیزه در لایه های مختلف جامعه برای شرکت در فعالیت های قرآنی مهمترین هدف برگزاری مسابقات قرآن است.", "text":"به گزارش ایرنا، حجت الاسلام «حمید محمدی عراقی» روز دوشنبه در آیین اختتامیه نخستین بخش مسابقات سراسری قرآن اوقاف کشور در محل کوه نور اراک، افزود: درک عمیق آموزه های کتاب وحی هدف برگزاری رقابت های قرآنی است و مشارکت جویان در این برنامه به دنبال کسب امتیاز نیستند. وی ادامه داد: فرهنگ سازی و ایجاد انگیزه در نسل جوان مهمترین دلیل برای برگزاری این مسابقات است به طوری آموزه های کلام الهی‌در بخش های مختلف جامعه به خصوص در کانون خانواده ها جاری شود.‌ قائم مقام و دبیر شورای توسعه فعالیت های قرآنی کشور بیان کرد: اشاعه فرهنگ قرآن در جامعه نقش مهمی در جریان سازی فرهنگ عمومی دارد که این مهم  در کنترل انواع آسیب های اجتماعی موثر است. وی تاکید کرد: درک مفاهیم قرآنی، مسیری برای دین شناسی و بسط فرهنگ اسلام در جامعه است و این مهم با مطالعه تفسیر قرآن کریم محقق می شود، بنابراین علاوه بر تشویق افراد برای فعالیت در رشته های قرائت و حفظ قرآن کریم، مطالعه تفسیر نیز باید سرلوحه امور قرار گیرد. آیت الله «قربانعلی دری نجف آبادی» نماینده ولی فقیه، «فتح الله حقیقی» معاون سیاسی، امنیتی و اجتماعی استانداری و تنی چند از مدیران دستگاه های اجرایی استان نیز در آیین اختتامیه بخش اول( برادران) چهل و یکمین دوره مسابقات سراسری قرآن کریم حضور داشتند. «مهدی غلام‌نژاد» از تهران، سید «حمیدرضا مقدسی» از قم و «هادی موحد امین» از تهران رتبه ممتاز رشته قرائت تحقیق این مسابقات را به دست آوردند. همچنین «حسین پورکویر» از خراسان رضوی، «مجتبی محمد بیگی» از تهران و «مختار دهقان» از خراسان رضوی رتبه عالی بخش قرائت تحقیق این دوره از مسابقات قرآنی را از آن خود کردند. در رشته تحقیق چهل و یکمین دوره مسابقات قرآن کریم نیز «امید حسینی‌نژاد» از خراسان رضوی و  «مهدی شجاع» هر 2 قاری از استان از خراسان رضوی شایسته تقدیر معرفی شدند.‌ در رشته حفط کل این مسابقات نیز «محمدجواد مرادی» از قم، «رضا گلشاهی» از خراسان رضوی و «نوید رزمجو» از فارس رتبه ممتاز را به دست آوردند. همچنین «سعید علی اکبری» از قزوین، «محمدرسول تکبیری» از تهران، «محمدعلی» شریعتی از قم، «سعید شاهرخی» از کرمان و «حسین درستکار» از هرمزگان رتبه عالی این بخش را کسب کردند. «محمد خاکپور» از خراسان رضوی و «ابوذر کرمی» از مرکزی نیز در این بخش شایسته تقدیر شدند. چهل و یکمین دوره مسابقات سراسری قرآن کریم به میزبانی شهرستان اراک از 10 مهرماه آغاز شده و تا 23 مهر ادامه دارد.3017/6013/            "}