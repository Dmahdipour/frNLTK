{"onTitr":"","titr":" روحانی گفت فشار زیادی است‌که از برجام خارج شویم","describe":" بالاخره پس از ماه‌ها انتظار، دولت مجاب شد یک جلسه هم‌اندیشی با اصلاح‌طلبان داشته باشد. این جلسه پس از دوره‌ای از فترت بین دولت و اصلاح‌طلبان انجام شد. میهمانان از سوی دولت انتخاب شده بودند تا تمام طیف‌های جریان اصلاحات را در برگرفته باشد.", "text":"درباره چند و چون این نشست «آرمان» با زهرا صدراعظم نوری عضو حزب اتحاد ملت ایران و عضو شورای اسلامی شهر تهران گفت‌وگو کرده که در ادامه می‌خوانید.**مطالبات، دغدغه‌ها و مباحثی که در جلسه با رئیس‌جمهور از سوی اصلاح‌طلبان مطرح شد، حول چه محورهایی بود؟این نشست بیشتر برای همفکری و اخذ نظرات شخصیت‌های اصلاح‌طلب بود. با توجه به مجموعه مشکلات و مسائلی که در کشور و همچنین عرصه بین‌المللی در رابطه با ایران مطرح است، باید بین دولت و جریان‌ها و چهره‌های سیاسی همفکری و تعامل بیشتری صورت گیرد. اصلاح‌طلبان همان‌طور که در انتخابات سال 92 و 96 به کمک آقای روحانی آمدند، باید در ادامه مسیر نیز همان همدلی و همکاری برقرار باشد تا دولت بتواند به درستی وظایف خود را به انجام رساند و فشارها را کاهش دهد. هر چه بتوانیم در عرصه داخلی بر اتحاد و انسجام خود بیفزاییم، دولت می‌تواند بر مشکلات مردم فائق آمده و هم اینکه می‌تواند در کاهش فشارهای بین‌المللی آمریکا و متحدانش موفق باشد. آقای روحانی گفتند که فشار زیادی روی دولت است تا از برجام خارج شود! و از سویی به اقدامات دولت برای عدم خروج از برجام اشاره کردند. بر موضع محکم دولت در این زمینه و حمایت‌های مردمی و حمایت مقام معظم رهبری تاکید کردند که این حمایت‌ها توانسته در بهتر اداره کردن مشکلات و تنگناهای خارجی، بسیار موثر واقع شود.**مشخصا چه مسائل و یا دغدغه‌هایی از سوی اصلاح‌طلبان مطرح شد؟ به هرحال اصلاح‌طلبان بخشی از مردم و جریانات فکری کشور را نمایندگی می‌کنند، آیا از این طریق دغدغه‌های مردم به گوش رئیس‌جمهوری رسانده شد؟در این نشست از سوی اصلاح‌طلبان نقد دولت هم صورت گرفت. یعنی نظرات و نقدهای مردم به دولت و آقای روحانی منتقل شد. مهم‌ترین این مباحث ارتباط دولت با مردم بود. دولت می‌بایست ارتباط خود با جامعه و مردم را تقویت کند. اشاره شد که دولت باید به میان مردم بیاید و نظرات مردم را بشنود و در جهت عملی شدن مطالبات مردم گام بردارد. به وعده‌های دولت و آقای روحانی اشاره شد که باید این وعده‌ها عملی شوند و بر پایبندی و وفاداری دولت بر وعده‌های داده شده تأکید شد. در نهایت روی این نکته تاکید شد، دولت اعتماد عمومی را در جامعه بیشتر کند. هر قدر مردم اعتماد بیشتری به دولت داشته‌باشند، طبیعتا مشارکت و همراهی بیشتری خواهند داشت. امروز اعتماد به دولت می‌تواند رمز موفقیت کشور باشد. از اعتماد سازی و بیشتر شدن این احساس نباید غفلت کرد و دولت باید توجه بیشتری به این امر داشته باشد که به میان مردم بیاید تا بتواند به درستی مسائل و مشکلات مردم را ارزیابی کند و در جهت اعتماد افزایی عمومی قدم‌های مثبتی بردارد.**آیا راهکارهایی هم از سوی حاضران در جلسه به رئیس‌جمهوری ارائه شد؟بله، قرار شد کارگروهی در این زمینه تشکیل شود که رئیس دفتر آقای رئیس‌جمهوری مسئول پیگیری این امر شدند و قرار شد جمعی از فعالان سیاسی اصلاح‌طلب در این کارگروه حضور داشته باشند که مسائل و دغدغه به‌طور مستمر در این کارگروه مورد بررسی قرار بگیرد و نظرات به شخص رئیس‌جمهوری منعکس شود تا نهایتا راهکارهای مناسب اتخاذ شود.**آیا از دولت و شخص رئیس‌جمهوری به دلیل دیر برگزار شدن جلسات هم‌اندیشی با اصلاح‌طلبان و حرکت کند به سمت نیروها و طیف‌های مختلف جریان اصلاحات، انتقاد و یا گلایه‌ای هم مطرح شد؟بله عدم تشکیل جلسات اینچنینی با دولت و رئیس‌جمهوری، یکی از گله‌های مطرح شده از سوی چهره‌های اصلاح‌طلب حاضر در جلسه بود.**چقدر امیدوار به نتیجه بخش بودن اینگونه نشست‌ها هستید تا به شکلی خروجی این نشست‌ها و جلسات بتواند در حل مشکلات مردم موثر واقع شود؟بالاخره باید امیدوار بود و ما با امید زنده هستیم. اما همین که دولت و رئیس‌جمهوری خودشان خواستار تشکیل این جلسه شدند به نظرم یک گام رو به جلوست. نشست بسیار صمیمیانه بود و مباحث بدون تعارف و صریح مطرح شد. از سویی آقای روحانی مباحثی را مطرح کردند که توانست ابعاد برخی از مسائل را برای ما روشن کند. ابعاد مختلف برخی از مسائل در جامعه روشن نیست، اما وقتی رئیس‌جمهوری این مسائل را بیان می‌کنند، طبعا ابعاد مساله بهتر و بیشتر تبیین می‌شود. دوستان حاضر در جلسه در جریان یکسری از موضوعات قرار گرفتند و از سویی رئیس‌جمهوری مستقیما و بدون واسطه نظر برخی چهره‌های سیاسی اصلاح‌طلب را شنیدند که این نظرات برگرفته از دیدگاه‌های احزاب و گروه‌ها و مردم بود. طبیعی است که این گونه بحث‌ها و نشست‌ها روی افراد تاثیر مستقیمی می‌گذارد. دستوری هم که آقای روحانی برای تشکیل کارگروه همکاری و هم‌اندیشی با دولت را دادند هم می‌تواند امیدوارکننده باشد که قرار است این مباحث به‌صورت جدی و مستمر مطرح شوند که هم رئیس‌جمهوری مستقیما در جریان مسائل و دغدغه‌ها قرار بگیرند و هم راهکارهای مناسبی برای برون رفت از چالش‌ها و مشکلات به دست بیاید.**طیف جوان فعال سیاسی و رسانه‌ای اصلاح‌طلب، به ترکیب سنی دعوت شدگان به جلسه با رئیس‌جمهوری انتقادات زیادی داشتند و اینکه همواره از جوان‌گرایی و اهمیت دادن به جوانان سخن گفته می‌شود، اما در عمل باز هم توجهات به سمت پا به سن گذاشته‌ها جلب می‌شود! آیا از دغدغه‌های جوانان هم سخنی به میان آمد؟خیر؛ مسائل اینچنینی مطرح نشد. بحث اصلا جنسیتی یا سنی یا طیفی و گروهی نبود. ضمن اینکه رئیس‌جمهوری همواره با گروه‌ها و طیف‌های مختلف جلسه دارند و مباحث را مطرح می‌کنند. لزوما نباید انتظار داشت که در هر جلسه‌ای همه طیف و گروه‌ها حضور داشته باشند. در این نشست به مسائل زیربنایی و اساسی و کلان کشور پرداخته شد که به نظر ترکیب و نوع افراد حاضر در جلسه می‌توانست موثر باشد!**یعنی در چنین جلساتی و در این سطح برای حضور جوانان ضرورتی احساس نمی‌شود؟نمی‌گویم جوانان نباید شرکت کنند. عرض بنده این است که دولت به هرحال با طیف‌های مختلف سنی و سیاسی جلسه دارند و حتما در جلسه‌ای که جوانان حضور دارند، رئیس‌جمهوری نظرات و دغدغه‌ها و مسائل آنها را گوش می‌دهند. اکنون یکی از موفق‌ترین وزرای دولت جوان‌ترین عضو کابینه است که نظرات مثبتی را هم جلب کرده است. آقای روحانی هم به جوانان باور دارد و هم از ظرفیت آنها استفاده می‌کند. دعوت کننده از افراد این جلسه، دولت بود و اصلاح‌طلبان که میزبان نبودند و نمی‌توانستند ترکیب میهمانان جلسه را مشخص کنند.**آیا قراری گذاشته شد که دولت در تغییرات جدید در کابینه از نیروهای اصلاح‌طلب استفاده بیشتری کند؟ آیا چنین مطالبه‌ای از رئیس‌جمهوری داشتید؟چنین درخواستی را از رئیس‌جمهوری نداشتیم.منبع: روزنامه آرمان؛ 1397،7،14	گروه اطلاع رسانی**2059**2002            "}