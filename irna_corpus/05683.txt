{"onTitr":"","titr":" بستن کمربند سرنشین در رانندگی درون شهری الزامی می شود","describe":" بیرجند - ایرنا - رئیس پلیس راهنمایی و رانندگی استان خراسان جنوبی گفت: بستن کمربند ایمنی سرنشین از هفته آینده در رانندگی درون شهری الزامی می شود.", "text":"به گزارش ایرنا سرهنگ علیرضا عباسی روز یکشنبه در حاشیه افتتاح شهرک ترافیک بیرجند در جمع خبرنگاران گفت: پیش از این در زمینه بستن کمربند ایمنی برای مسافران درون شهری تخفیف قائل شده بودیم اما از هفته آینده برای تمامی خودروها و سرنشین ها اجباری می شود. وی افزود: تصادفات فوتی درون شهری خراسان جنوبی 6 ماه نخست امسال 11 فقره بوده که نسبت به مدت مشابه سال قبل 13 درصد رشد داشته و تصادفات جرحی نیز هفت درصد افزایش یافته است. وی با بیان اینکه 18 نفر در 10 فقره حادثه رانندگی شهر بیرجند از ابتدای امسال جان باختند گفت: این آمار نیز نسبت به 6 ماه نخست سال گذشته 13 درصد رشد را نشان می دهد. رئیس پلیس راهور خراسان جنوبی بیان کرد: تخلفات حادثه ساز در بیرجند 44 درصد افزایش داشته است و گروه بالای 60 سال با 33 درصد بیشترین سن متوفیان تصادفات را شامل می شود و حدود 30 درصد متوفیان زیر 15 سال هستند.وی درباه آمار تصادفات کودکان زیر 15 سال اظهار داشت: 6 ماه اول سال گذشته 290 کودک در تصادفات مجروح شدند که آمار امسال با هفت درصد کاهش به 270 نفر رسیده است.  عباسی گفت: از ابتدای مهر امسال نیز 35 کودک زیر 15 سال در تصادفات مجروح شدند که این آمار در مهر سال گذشته 36 نفر بوده است. وی با تاکید بر فرهنگ سازی یادآور شد: هدف از راه اندازی و افتتاح پارک ترافیک، آموزش افراد زیر 15 سال است که امید می رود با این آموزش ها در آینده آمار تصادفات کمتر شود. وی از ارایه آموزش فرهنگ ترافیک در 131 مدرسه استان خبر داد و گفت: 24 هزار و 366 دانش آموز از اول مهر آموزش قوانین رانندگی را در مدارس فراگرفته اند که این روند ادامه خواهد داشت. رئیس پلیس راهور خراسان جنوبی با تاکید بر اینکه فرهنگ سازی در کاهش آمار تصادفات تاثیرگذار بوده است تصریح کرد: در بحث آموزش ها و فرهنگ سازی، خراسان جنوبی در 2 سال متولی جزو استان های اول بوده است. رییس سازمان رفاهی تفریحی شهرداری بیرجند نیز در حاشیه این افتتاح به خبرنگاران گفت: شهرداری در راه اندازی و فضاسازی این شهرک ترافیکی همکاری داشته است. محمدرضا قلاسی مود اظهار داشت: پارک ترافیک در فضای پارک جنگلی به صورت روباز در حال طراحی است. وی ادامه نقاشی دیواری، امکانات چراغ قرمز و چراغ های فرماندهی را از دیگر اقداماتی عنوان کرد که در شهرک ترافیکی بیرجند انجام خواهد شد. شهرک ترافیکی بیرجند امروز (یکشنبه) برای استفاده کودکان و آشنایی آنان با مسائل ترافیکی با حضور مسئولان استانی و شهرستانی افتتاح شد. 9893*3028            "}