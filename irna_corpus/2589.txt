{"onTitr":"","titr":" 50 جشنواره بومی محلی در روستاهای قم برگزار شد","describe":" قم -ایرنا - رئیس هیات روستایی و بومی محلی قم گفت: درچهار سال گذشته بیش از 50 جشنواره بومی محلی در سطح بخش ها و روستاهای استان اجرا شده است.", "text":"رضا رحیمی روز چهارشنبه درگفت و گو با خبرنگار ایرنا، افزود: این جشنواره ها درقالب بازی های سنتی، بومی و محلی، ورزش های همگانی و همچنین جشنواره غذاهای سنتی برگزار شده است.وی تک شهرستانی بودن و سکونت 97 درصد جمعیت قم درمناطق شهری را از جمله مشکلات توسعه ورزش روستایی و بومی محلی دانست و گفت: بیش از 2 هزار ورزش بومی درکشور وجود دارد که 600 ورزش به تصویب فدراسیون رسیده که از این تعداد تنها 15 ورزش در روستاهای قم اجرا می شود.رحیمی ادامه داد: طناب کشی، چوب کشی، دال پلان، هفت سنگ، مره بازی، وسطی، کمربندی بازی، مچ اندازی، کوبل زنی، شتر سواری، سوارکاری، کشتی، والیبال، فوتسال و فوتبال از جمله ورزش هایی است که در قالب بازی های بومی محلی در روستاهای قم اجرا می شود.وی با بیان اینکه ورزش روستایی و بومی محلی، ورزشی قهرمانی نیست بلکه بیشتر به دنبال نشاط اجتماعی و عمومی کردن فرهنگ ورزش در مناطق روستایی است افزود: بیشتر ورزش هایی که در روستاهای قم در قالب ورزش های بومی محله ای اجرا می شود محلی بوده و کمتر سنتی و بومی است.وی ادامه داد: برگزاری جشنواره غذاهای سنتی و ایجاد نمایشگاه با موضوعات مختلف و همچنین برگزاری کلاس های آموزشی با موضوع آسیب های اجتماعی از دیگر اقدام هایی می باشد که این هیات در راستای فرهنگ سازی و ترویج سنت های روستایی در استان اجرا کرده است.رحیمی ، توجه به توسعه ورزش بانوان در روستاها را از جمله اولویت های این هیات ورزشی دانست و گفت: به دلیل اینکه ممکن است بانوان در بسیاری از رشته های ورزشی نتوانند شرکت کنند، برای مشارکت بیشتر آنان ، اقدامات جدی در دستور کار قرار گرفته است.وی تربیت نیروهای متخصص و سازمان یافته در رشته بانوان را از دیگر اقدام های ارزشمند این هیات ورزشی دانست و گفت: درسال های گذشته چند دوره کلاس تربیت داور و مدرس و مربی در سطح بانوان برگزار شده که دستاوردهای خوبی در این استان داشته است.وی اظهار داشت: به منظور توسعه ورزش های بومی و محلی در روستاهای استان و ایجاد انگیزه برای ورزشکاران فعال در این رشته ها، اعزام ورزشکار به مسابقات استانی و المپیادهای بازی های روستایی و بومی محلی از دیگر اقدام هایی بوده که در سال های گذشته به صورت مستمر مورد تاکید قرار گرفته است.رئیس هیات روستایی و بومی محلی قم ادامه داد: هم اکنون سه هزار ورزشکار بیمه شده در رشته های مختلف زیر نظر این هیات در روستاها و بخش های مختلف استان فعالیت می کنند که نیمی از این ورزشکاران را بانوان تشکیل می دهند.قم با مساحت حدود 11 هزار کیلومتر مربع در حاشیه کویر، در فاصله 140 کیلومتری جنوب شهر تهران قرار دارد؛ این استان دارای پنج بخش مرکزی، کهک، خلجستان، سلفچگان و جعفرآباد و پنج شهر قم، قنوات ، کهک، دستجرد و جعفریه ، 10 دهستان و 363 آبادی است. طبق سرشماری عمومی نفوس و مسکن در سال 1395، استان قم دارای 127 روستا با جمعیت بالای 20 خانوار است؛ جمعیت ساکن مناطق روستایی قم بیش از 55 هزار و 865 تن است که در قالب 17 هزار و 385 خانوار زندگی می کنند. 7404/ 6133/            "}