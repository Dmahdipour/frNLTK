{"onTitr":"","titr":" 50 درصد معلولیت های شدید ناشی از ژنتیک است","describe":" قزوین - ایرنا - مدیرکل بهزیستی قزوین گفت: 50 درصد معلولیت های بینایی، شنوایی و عقب ماندگی ذهنی ناشی از مسایل ژنتیکی است.", "text":"علیرضا وارثی روز پنجشنبه در گفت و گو با خبرنگار ایرنا افزود: مشاوره ژنتیک می تواند در پیشگیری از معلولیت، ارتقای سطح سلامت جسم و روان جامعه از طریق کاهش تولد نوزاد معلول بسیار موثر باشد.وی اضافه کرد: مشاوره ژنتیک به معنی ایجاد یک رابطه 2 طرفه است که در آن مشاور به فرد مراجعه کننده در زمینه هایی چون تشخیص و پیش آگهی و کنترل بیماری با هدف پیشگیری از معلولیت های ناشی از اختلالات ژنتیک، بررسی روش به ارث رسیدن بیماری وخطر تکرار آن در سایر افراد خانواده  و شناسایی روش های موجود برای کاهش عوامل خطر زا و کمک به انتخاب موثرترین راه حل برای حل مشکل مشاوره می دهد.وارثی گفت: در ازدواج های فامیلی و یا  در صورتی که در خانواده سابقه عقب ماندگی، نقص های مادر زادی، بیماری های متابولیکی،ناشنوایی و نابینایی وجود داشته باشد، مشاوره ژنتیک الزامی است.وی خاطرنشان کرد: رویارویی با عوامل محیطی ناهنجاری زا در دوران بارداری مثل اشعه ، دارو، مواد شیمیایی و عوامل عفونی نیز مشاوره ژنتیک را ضروری می کند.مدیرکل بهزیستی قزوین ادامه داد: مراکز مشاوره پزشکی ژنتیک دولتی و خصوصی  تحت نظارت سازمان بهزیستی در شهرستان قزوین و بویین زهرا و آبیک به ارائه مشاوره های تخصصی و تعیین ریسک خطر به مراجعان در زمینه های پیش از ازدواج، قبل از بارداری و در حین بارداری می پردازند.وارثی با بیان اینکه در سال گذشته 2 هزار و 300 نفر به مراکزمشاوره ژنتیک در استان قزوین مراجعه کرده اند،اظهار داشت: 2 تا پنج درصد نوزادانی که زنده متولد می شوند دچار بیماری های ژنتیکی هستند و در هر دقیقه هشت کودک معلول در دنیا متولد می شود.وی با بیان اینکه در کشور ما سالیانه 50 هزار کودک مبتلا به این بیماری ها متولد می شود،افزود: یک تا سه درصد از جمعیت های مختلف در دنیا به عقب ماندگی ذهنی مبتلا هستند که در کشورهای در حال توسعه این رقم 4.2 برابر است.این مسئول با اشاره به شناسایی 22 هزاربیماری ژنتیکی در دنیا، افزود: در بررسی 300 هزار زوج ایرانی 38 درصد دارای ازدواج فامیلی هستند که بیش از 27 درصد  آنها از بالاترین درجه خویشاوندی (درجه 3) برخوردارند که نیازمند مشاوره ژنتیک هستند.7388*3013            "}