{"onTitr":" سیاه‌نمایی در سینما از واقعیت تا خیال/3    ","titr":" پرتوی: سینما صادق است نه سیاه‌نما","describe":" تهران- ایرنا- کارگردان فیلم سینمایی «کامیون»، با اشاره به اینکه صداقت مهمترین خصوصیت سینماست، گفت: فرقی نمی‌کند اتفاقات جامعه تلخ باشد یا شیرین، سینما باید صادقانه آن را روایت کند.", "text":"به گزارش خبرنگار سینمایی ایرنا، مرز میان فیلم سیاه با آثار اجتماعی که به قصد نشان دادن یک معضل و آگاه سازی ساخته می شود، همچنان بحث داغ منتقدان و سینماگران است و هنوز هم معیار مشخص و درستی برای تبیین این موضوع مطرح نشده است.مساله این است که فیلم‌ساز به ویژه در فیلم‌های اجتماعی تا چه اندازه در روایت معضلات صادق بوده و در نمایش آنها اغراق نکرده است. یعنی فیلم‌ساز در پی آگاه کردن مسئولان و مردم از سیاهی‌ها و معضلات برای حل آنها دست به تولید فیلم زده یا تنها با پیدا کردن یک موضوع تلخ، ناامید کردن مخاطبان و جلب توجه بین المللی را مد نظر داشته است.این موضوع حالا پایش به فیلم «بدون تاریخ بدون امضا» نماینده ایران در اسکار امسال نیز کشیده شده است که برخی آن را فیلمی سیاه و ارسال آن به عنوان نماینده ایران به اسکار را اقدامی اشتباه می‌دانند و برخی منتقدان نیز آن را بهترین گزینه سینمای ایران برای حضور در این رقابت بین المللی برشمرده اند.اکنون ما در خبرگزاری جمهوری اسلامی (ایرنا) قصد داریم در سلسه گفت‌وگوهایی با کارشناسان و منتقدین سینما این موضوع را به طور جدی بررسی کنیم که به واقع مرز بین روایت صادقانه و سیاه نمایی کجاست؟ و اینکه فیلم «بدون تاریخ بدون امضا» می تواند نماینده خوبی برای سینمای ایران در دنیا باشد؟سعی می‌کنیم هم‌راستا با رسالت رسانه‌ای خود صادقانه نظر موافقان و مخالفان این موضوع را به بحث بگذاریم تا شاید از این مجموعه بحث‌ها به راهکار درست و سندی برای مرزبندی سیاه نمایی در سینمای ایران دست یابیم. درادامه این بحث به سراغ کامبوزیا پرتوی کارگردان و نویسنده کهنه کار سینما رفته ایم تا نظر وی را در این خصوص جویا شویم.پرتوی در گفت وگو با ایرنا، اظهار داشت: مشکلات در تمام دنیا به اندازه‌های مختلف وجود دارد و سینماگران تمام دنیا نیز آن را به شکل‌های مختلف روایت کرده‌اند، بنابراین بحث سیاه‌نمایی که سینمای ایران را به آن متهم می‌کنند را اصلا قبول ندارم.وی افزود: فیلم های بسیار تلخ در سینمای مستقل آلمان و یا حتی آفریقا ساخته می شود که همواره از آن به عنوان سینمای گره گشا و راهنما یاد می‌کنند بنابراین به جای دعوا و نکوهش باید از موضوع آنها استقبال کنیم.این نویسنده و کارگردان سینما، با تاکید بر اینکه تحمل شنیدن واقعیت ها را باید داشته باشیم، ادامه داد: به هر موضوعی از چند جنبه می‌توان نگاه کرد و ما هم اگر به جای اتهام زدن به سینما از نگاه ریزبین آن استفاده کنیم حتما پیشرفت خواهیم کرد.پرتوی گفت: این ماجرای سیاه نمایی در سینمای ایران چند سالی است که مطرح شده و اگر واقعا قرار بود با نمایش این فیلم‌ها اتفاق بدی در جامعه بیفتد، چرا همچنان نیافتاده است. وی تاکید کرد: شعارهای منفی که برخی علیه فیلم‌ها سر می‌دهند باعث شده‌ سینما از ماهیت تلنگری خود خارج شود و این کارکردش را در ایران تا حدودی از دست دهد در حالی که سینما باید پیشرو و آینده نگر باشد.کارگردان فیلم سینمایی «کافه ترانزیت»، افزود: البته باید بپذیریم که جامعه ما دچار مشکلاتی است و به عنوان نمونه همین بالا و پایین شدن قیمت طلا و ارز طی روزهای اخیر مشکلاتی برای مردم ایجاد کرد و حالا اگر سینماگری آن را روایت کند همین دوستان او را به سیاه‌نمایی متهم می‌کنند.پرتوی با بیان اینکه منتقدان سینما احساس می‌کنند برخی از آثار به قصد براندازی ساخته می‌شود، گفت: این درحالی ست که در دنیا از فیلم‌های انتقادی استقبال هم می‌شود و اگر این آثار قرار بود برای مملکت مشکلی ایجاد کند تا به حال باید اتفاق می‌افتاد.وی درباره انتخاب فیلم سینمایی «بدون تاریخ بدون امضا» به عنوان نماینده ایران در اسکار نیز گفت: متاسفانه فیلم را ندیده‌ام اما تعریف آن را زیاد شنیده‌ام و در جشنوارهای مختلف نیز جوایز خوبی کسب کرده است.نویسنده فیلم «محمد رسول‌الله(ص)»، خاطرنشان کرد: باید به کارشناس هایی که این اثر را به عنوان نماینده سینمای ایران انتخاب کرده‌اند، احترام بگذاریم حتما آنها نیز تلاش کرده‌اند مانند خود سینما صادقانه انتخاب کنند.فراهنگ**9246** 9053            "}