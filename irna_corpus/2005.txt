{"onTitr":" توسط محققان کشور صورت گرفت    ","titr":" تولید کپسول‌های نانویی حمل دارو به بافت سرطانی","describe":" تهران- ایرنا- محققان کشور در تلاش برای کاهش اثرات جانبی داروهای ضدسرطان و همچنین افزایش اثربخشی این داروها، موفق به ساخت نانوحامل‌هایی برای انتقال هوشمند دارو به سلول‌های سرطانی بافت رحم شدند.", "text":"به گزارش روز چهارشنبه گروه علمی ایرنا از ستاد توسعه فناوری نانو، امروزه با توجه به شیوع بیماری سرطان در بین مردم جهان و تلاش‌های گسترده جهت مقابله با این بیماری، تلاش محققان در راستای کاهش اثرات جانبی داروهای ضدسرطان و همچنین افزایش اثربخشی این داروهاست. یکی از مهمترین راهکارهای بیان شده در این زمینه، طراحی نانو حامل‌های هوشمند انتقال دارو به منظور رهاسازی کنترل شده‌ی داروها در بافت هدف است.ندا حسین پور مقدم، دانش‌آموخته‌ دکترای دانشگاه بوعلی سینای همدان با بیان اینکه سرطان رحم نیز جزء یکی از کشنده‌ترین سرطان‌هاست، گفت: با توجه به عوارض جانبی بالای داروهای طراحی شده جهت درمان این نوع از سرطان، در این تحقیقات آزمایشگاهی، نانوحامل حاوی داروی نویراپین سنتز و بررسی شده که هدف اصلی آن مهار رشد سلول‌های سرطانی رحم است.حسین پور عنوان کرد: در این پژوهش، از نانو ذرات مغناطیسی عامل دار شده با ترکیب کیتوسان جهت سنتز نانوحامل و انتقال داروی نویراپین به سلول‌های سرطانی رحم (Hela) و همچنین رهاسازی آهسته‌ این دارو، جهت افزایش مرگ سلول‌های سرطانی استفاده شده ‌است.وی بیان کرد: اگرچه این ذرات به عنوان یکی از مهم‌ترین و پرکاربردترین انواع نانومواد در شاخه‌های مختلف قابلیت استفاده دارند؛ اما نقش آن‌ها در زیست پزشکی و به ویژه در زمینه‌ی دارورسانی قابل توجه است. در واقع مغناطیس ذاتی این ترکیبات ویژگی هدف یابی را آسان کرده و دارورسانی را از طریق تمرکز میدان‌هایی با قدرت بالا و امکان تجمع بالای نانوذرات در محل مورد نظر فراهم می‌کند.وی ادامه داد: همچنین استفاده از روش‌های اصلاح سطحی، خواص زیست پزشکی مطلوب و پایداری را برای نانوذرات فلزی مغناطیسی ایجاد کرده و از اثرات سمیت این نانوذرات روی سلول‌ها یا پروتئین‌های بیولوژیکی ممانعت بعمل می‌آورد. این امر افزایش زیست سازگاری چنین نانوذراتی را در پی خواهد داشت.به گفته‌ حسین پور، نتایج این تحقیق نشان داده که رهاسازی پیوسته بالای 80 درصد داروی نویراپین از حفرات نانوذرات مغناطیسی طی یک دوره 26 ساعته، باعث تأثیر بیشتر نانوذرات حامل داروی نویراپین بر روی سلول‌های سرطانی Hela نسبت به خود داروی نویراپین می‌شود. وی افزود: علاوه بر این، نتایج حاصل از آزمون‌ MTT تأثیر مشابه نانوذرات حامل داروی نویراپین و داروی ضد سرطان شناخته شده داروی جفتینیب (Gefitinib) روی سلول‌های سرطان رحم را نشان می‌دهد.این محقق ادامه داد: همچنین عوارض جانبی کمتر نانوذرات حامل داروی نویراپین نسبت به داروی جفتینیب روی سلول‌های نرمال Vero از مهم‌ترین دستاوردهای مربوط به کاربرد این نانوذرات در انتقال دارو به صورت هدفمند است.در این تحقیق برای شناسایی ساختار نانوحامل از آزمون‌های FT-IR، XRD، SEM-EDX  و VSM  استفاده شده است.این تحقیقات حاصل تلاش‌های پروفسور صادق صالح زاده- عضو هیأت علمی دانشگاه بوعلی سینا همدان، دکتر ندا حسین پور مقدم، دکتر جمشید رختشه – دانش‌آموختگان دکترای این دانشگاه و سایر همکارانشان بوده است. نتایج این کار در مجله ‌ International Journal of Biological Macromolecules با ضریب تأثیر 3/909 (جلد 118، سال 2018، صفحات 1220 تا 1228) منتشر شده است.علمی ** 1836 **2017            "}