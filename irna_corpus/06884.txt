{"onTitr":" معاون وزیر نفت:    ","titr":" فراهم کردن زیر ساخت گاز به توسعه مناطق کمک می کند","describe":" بیرجند-ایرنا- معاون وزیر نفت و مدیر عامل شرکت ملی گاز ایران گفت: فکر باید در خدمت توسعه قرار گیرد از این رو فراهم کردن زیر ساخت گاز با برنامه و اندیشه می تواند به توسعه مناطق مختلف کمک کند.", "text":"به گزارش ایرنا حمید رضا عراقی روز شنبه در آیین افتتاح پروژه های گازرسانی خراسان جنوبی در جمع مردم نهبندان اظهار داشت: برای انتقال خط گاز به نهبندان هزینه میلیاردی صرف شده است لذا باید مردم از این سرمایه ها به درستی استفاده کنند. وی استفاده از تمام ظرفیت ها و خدمت برای منافع مردم را از پایه های موفقیت دانست و افزود: رفع محرومیت ها باعث انبساط روحی می شود و موفقیت های شرکت ملی گاز در این زمینه موجب خرسندی است.مدیر عامل شرکت ملی گاز ایران با بیان اینکه در تمام سطوح توسعه می توان از این اصول موفقیت استفاده کرد گفت: عوامل متعددی در کنار هم باعث شد که پروژه گازرسانی به شهرستان نهبندان با سرعت انجام شود.وی با تاکید بر اینکه توسعه در ذهن باید ایجاد شود افزود: تامین انرژی در این شهرستان زمینه توسعه بیشتر را فراهم کرده است لذا باید مردم و مسئولان با نوآوری و خلاقیت به دنبال استفاده بهتر از این زیرساخت باشند. عراقی با تشریح شرایط استخراج گاز از عمق خلیج فارس تصریح کرد: با توجه به اینکه انتقال گاز از چند هزار کیلومتر انجام شده باید برای سرمایه گذاری بر روی این نعمت ها، مردم بویژه قشر جوان تلاش کنند.معاون وزیر نفت با تاکید بر اینکه راه های زیادی برای استفاده از گاز وجود دارد گفت: کشورهای دیگر هزینه های زیادی برای تامین سوخت مورد نیاز خود پرداخت می کنند اما همانند ایران کمتر کشوری است که در اکثر نقاط آن گاز وجود داشته باشد.وی استفاده ایمن از گاز را مورد تاکید قرار داد و یادآور شد: بهره وری از این انرژی در بخش تولید نمود پیدا می کند که باید برای آن برنامه ریزی شود.عراقی با تاکید بر اینکه به جای ایجاد انتظارات بی جا در مردم باید به فکر توانمند شدن خانواده ها بود افزود: توانمند شدن باید از ابتدا و در دل خانواده ها شکل گیرد و بعد در تمام جامعه تسری یابد. وی تصریح کرد: توانمند شدن موجب لذت بیشتر از زندگی می شود و قطعا اگر نسل جدید به این سمت بروند اعتماد به نفس در جامعه بیشتر می شود. وی با اشاره به روز مهرگان گفت: در فرهنگ باستانی، مهر نشان از دوستی و پیوند دارد که می توان از این فرهنگ در توانمند شدن جامعه استفاده کرد. مدیرعامل شرکت ملی گاز ایران با ابراز امیدواری از شروع طرح گاز خانگی در سه شهر خراسان جنوبی افزود: تامین هزینه گازرسانی به مصلای نهبندان نیز بررسی می شود.در سفر امروز (شنبه) معاون وزیر نفت و مدیرعامل شرکت ملی گاز ایران به خراسان جنوبی طرح گازرسانی به سه شهر شوسف، نهبندان، درح و 101 روستا و نیز خط انتقال گاز سربیشه - نهبندان این استان به بهره برداری رسید و عملیات گاز رسانی به 388 روستا نیز آغاز شد.9893 * 6054            "}