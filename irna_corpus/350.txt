امام‌جمعه ابرکوه گفت: ما وظیفه‌داریم به رأی نمایندگان مجلس احترام بگذاریم اما ، مصوبه مسیر قانونی نظر شورای نگهبان را نیز در این خصوص در پیش رو دارد. به گزارش ایرنا ، حجت‌الاسلام سید ابراهیم حسینی در خطبه‌های نماز جمعه این هفته مرکز شهرستان اظهار داشت : ظرف روزهای گذشته شاهد تقویت لایحه عضویت ایران در کُنوانسیون مبارزه با تأمین مالی تروریسم در مجلس بودیم ، این شورا به‌دوراز جنجال‌های سیاسی و فشار جناحی هر تصمیمی را گرفت ، وجاهت قانونی پیدا می‌کند . وی افزود: با پیوستن به این کنوانسیون که یکی از کنوانسیون‌های سازمان ملل است و از سال 2001 در کشورهای عضو اجراشده است باید همکاری درزمینهٔ های اطلاعاتی ، قضایی و استرداد مجرمین انجام شود. حسینی ادامه داد: مصادیقی را که غربی‌ها در همسویی با آمریکا از تروریسم مطرح می‌کنند، غیر از مصادیق حقیقی است که ملت ایران و جهان اسلام از آن‌ها آسیب‌دیده است . وی با اشاره به قدردانی مقام معظم رهبری از جوانان عزیز اظهار داشت : جوانان بودند که در جهاد با طاغوت و سرنگونی رژیم 2500 ساله ستم‌شاهی ایستادگی کردند. حسینی افزود: جوانان ایرانی در استقرار بخشی نظام اسلامی، مبارزه با تجزیه‌طلبان، منافقان در دهه 60 ، حضور در هشت سال دفاع مقدس، سپس عمران، آبادانی ،ترمیم آثار جنگ و حضور در عرصه‌های گسترده علمی ، فرهنگی و مقاومت در برابر دسیسه‌های شوم استکبار به جلوداری آمریکای خیانت‌کار افتخار آفریده‌اند . وی ادامه داد: باگذشت چهار نسل از انقلاب به لطف خدا شاهد خروش و نشاط انقلاب در میان نسل چهارم همچون نسل اوّل هستیم . حسینی ادامه داد: برخلاف نظریه‌پردازان آمریکایی و غربی می‌بینیم به لطف خدا ، انقلاب در چهل‌سالگی خود شاهد گرایشی عمیق‌تر نسل جوان به ارزش‌ها و آرمان‌های اصیل انقلاب است . رئیس شورای فرهنگ عمومی ابرکوه یادآور شد : جوانان کارنامه‌ای قابل‌قبول جوانان را در پیشرفت‌های علمی و فناوری و فعالیت‌های خودجوش فرهنگی و رسانه‌ای ارائه داده‌اند. حسینی افزود: ما خوشحالیم که با اجرایی شدن قانون منع به‌کارگیری بازنشستگان زمینه کسب تجربه اجرایی و رُشد جوانان در کشور به صورتی پُرنشاط و باانگیزه انقلابی فراهم‌شده است . وی ادامه داد: متأسفانه تاکنون شاهد رکود و توقف پرورش نیروی مدیریتی در اداره کشور بودیم چون مدیران قبلی کشور سخاوتمندانه فرصت مدیریت را در اختیار نسل‌های اوّل و دوّم گذاشتند . 7540/ 2047/ **** امام‌جمعه مهریز گفت: مسئولان برای نظارت بر بازار و کنترل‌گرانی ها که فشار زیادی بر مردم به‌خصوص اقشار ضعیف جامعه وارد می‌کند، به وظایف خود عمل کنند. حجت‌الاسلام عبدالرضا محی‌الدینی امروز در خطبه‌های نماز جمعه شهر مهریز با اشاره به اینکه وضعیت بد اقتصادی موجب نارضایتی مردم شده است، افزود: توقع مردم از مدیران، رسیدگی به وضعیت کنونی و کاهش قیمت‌هاست. وی ادامه داد: تاکنون کارهایی توسط دولت برای نظارت و کنترل قیمت‌ها انجام‌شده ولی کافی نیست و مردم از مسئولان می‌خواهند با محتکران و گران‌فروشان برخورد داشته باشند. امام‌جمعه مهریز به سخنان مقام معظم رهبری در ارتباط با فعالیت‌های فرهنگی و دینی در جامعه اشاره کرد و از مسئولان خواست نسبت به عفاف و حجاب در جامعه و بین مردم حساسیت لازم داشته باشند . محی‌الدینی به توطئه‌های آمریکا و رئیس‌جمهوری این کشور علیه ایران اشاره کرد و از مسئولان و مردم هوشیاری در برابر دشمنان و عوامل آن‌ها را خواستار شد. 7541/ 2047/ **** امام‌جمعه موقت ندوشن با اشاره به دیدار سران سه قوا با مقام معظم رهبری و فرمایشات معظم له در خصوص رفع مشکلات اقتصادی و معیشتی مردم گفت: حل مشکلات اقتصادی و رفع نیازهای عمومی، نیازمند کار جهادی و فوق‌العاده مسئولان است. حجت‌الاسلام سید علی طباطبایی در خطبه‌های نماز جمعه این هفته ندوشن دغدغه و نگرانی معظم له در خصوص مسائل کشور را یادآور شد و افزود: مسئولان باید به مردم خدمت کنند و خدمتگزار آنان باشند. وی اظهار داشت: مردم ما در خط انقلاب و درصحنه هستند، شهید و جانباز دادند، در هشت سال جنگ تحمیلی ایثار و از میهن اسلامی دفاع و مشکلات را تحمل و مجاهدت کردند. وی ادامه داد: امروز اصلی‌ترین خواسته مردم رفع مشکلات معیشتی و تأمین رفاه است و آن‌ها حق‌دارند از رفاه برخوردار باشند و حل مشکلات با انجام کار جهادی شدنی است. وی اراده و تلاش مسئولان برای رفع مشکلات اقتصادی را مورد تأکید قرارداد و لزوم هم‌افزایی روسای سه قوه را در این زمینه یادآور شد و گفت: مسئولان در این زمینه باید در کنار هم باشند و مطمئن هم باشند بر مشکلات غلبه خواهیم کرد و دشمن به اهداف خود نخواهد رسید. امام‌جمعه موقت ندوشن در بخش دیگری از خطبه‌های نماز سالروز شهادت شهید محراب آیت‌الله اشرفی اصفهانی نماینده ولی‌فقیه و امام‌جمعه فقید کرمانشاه را گرامی داشت. ا.ج/ 2047 **** امام‌جمعه بهاباد گفت: حل مشکلات اقتصادی کشور باروحیه جهادی میسر است درصورتی‌که ما پرکار و کم‌توقع باشیم . حجت‌الاسلام علی‌اکبر ابراهیمی بشکانی در خطبه‌های نماز جمعه این هفته به دیدار سران سه قوه با رهبر معظم انقلاب اشاره کرد و افزود: در این دیدار معظم له فرمودند، هیچ بن‌بست و مشکل غیرقابل‌حلی در کشور وجود ندارد. وی اظهار داشت : حل مشکلات اقتصادی و تأمین نیازهای مردم نیازمند کار جهادی است که باروحیه جهادی تمام مشکلات کشور حل خواهد شد و به جلو می‌رود . خطیب جمعه بهاباد تصریح کرد: در حکومت اسلامی مدیران و مسئولان نظام باروحیه جهادی که در وجودشان هست قادر خواهند بود مشکلات کشور را رفع کنند. امام‌جمعه بهاباد به تصویب لایحه FATF توسط نمایندگان مجلس شورای اسلامی در یکشنبه هفته جاری اشاره کرد و اظهار داشت: تصویب لایحه عضویت ایران در کنوانسیون مبارزه با تأمین مالی تروریسم در مجلس موافقت‌ها و مخالفت‌هایی را به همراه داشت، عزت و شرف ملت ایران در پیوستن به FATF باید حفظ شود. وی بیان کرد: این قرارداد به دست بد خواهان انقلاب ایران و شیاطین طراحی شد، باید به‌صورت هوشمندانه عمل شود، نمایندگان ملت در تمامی مراحل تصمیم‌گیری باید مصلحت جامعه را مدنظر داشته باشند و در مقابل نقشه‌های دشمنان با هوشیاری عمل کنند. خطیب جمعه بهاباد در ادامه با تبریک هفته نیروی انتظامی افزود: همکاری با نیروهای انتظامی در تمام زمینه‌ها لازم و ضروری است . وی در ادامه به مناسبت‌های هفته ازجمله هفتم صفر سالروز شهادت امام حسن مجتبی (ع) و 20 مهر روز بزرگداشت حافظ اشاره کرد. مرکز شهرستان بیست‌هزارنفری بهاباد در فاصله 200 کیلومتری شرق شهر زد قرار دارد . 9877/ 2047/
      
      