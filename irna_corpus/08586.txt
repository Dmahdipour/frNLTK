{"onTitr":"","titr":" 6 میلیارد تومان کالای احتکار شده در سیستان و بلوچستان کشف شد","describe":" زاهدان - ایرنا - فرمانده انتظامی سیستان و بلوچستان از کشف 11 انبار احتکار در 72 ساعت گذشته خبر داد و گفت: ارزش ریالی اقلام کشف شده از این انبارها در استان 6 میلیارد تومان است که با نظارت دستگاه قضایی و تعزیرات حکومتی این اجناس بین مردم توزیع خواهد شد.", "text":"به گزارش ایرنا سردار محمد قنبری روز پنجشنبه در نشست خبری با اصحاب رسانه اظهار داشت: 6.5 میلیون لیتر سوخت قاچاق در 6 ماهه نخست امسال در سیستان و بلوچستان کشف شده که نسبت به مدت مشابه پارسال 57 درصد افزایش یافته است. وی افزود: با توجه به مشکلات به وجود آمده در زمینه سوخت در سیستان و بلوچستان تمامی دستگاه های مرتبط با این موضوع دست به دست هم دادند و تا حد قابل ملاحظه ای قاچاق سوخت در این استان کاهش یافت. فرمانده انتظامی سیستان و بلوچستان گفت: در این راستا با تمرکز بر باندهای قاچاق سوخت و افزایش کنترل و نظارت بر مبادی ورودی و خروجی این استان محموله های عمده موادسوختی قاچاق کشف و ضبط شد که برای کنترل اوضاع این تلاش ها باید ادامه دار باشد. وی قاچاق سوخت و انسان را از مشکلات مهم در سیستان و بلوچستان عنوان کرد و گفت: فرهنگ سازی در این زمینه و استفاده از نفوذ اجتماعی علما و ریش سفیدان در کنترل و کاهش این تخلفات باید مد نظر قرار گیرد. ** دستگیری پنج سرشاخه اصلی مواد مخدر فرمانده انتظامی سیستان و بلوچستان گفت: از ابتدای امسال تاکنون بیش از 72 تن انواع مواد مخدر در این استان کشف شده که در مقایسه با مدت مشابه سال گذشته 6 درصد افزایش یافته است. سردار قنبری به دستگیری پنج سرشبکه اصلی قاچاق مواد مخدر در سیستان و بلوچستان اشاره کرد و افزود: هزار و 504 خرده فروش مواد مخدر نیز در این استان دستگیر شدند که نسبت به سال گذشته این دستگیری ها 82 درصد افزایش یافته و دلیل آن فعالیت همراه با برنامه ریزی و تعامل ایجاد شده بین دستگاه قضایی، نیروی انتظامی و شورای هماهنگی مبارزه با مواد مخدر بوده است. وی با اشاره به کمبود مراکز نگهداری از معتادان در سیستان و بلوچستان تصریح کرد: نیروی انتظامی این آمادگی را دارد که کمتر از یک هفته تمامی معتادان موجود در این استان را جمع آوری کند اما از آنجایی که بعد از دستگیری امکاناتی برای نگهداری از این افراد وجود ندارد این کار شدنی نیست با این حال امسال تعداد افراد معتادی که به کمپ های ترک اعتیاد فرستادیم 52 درصد نسبت به سال گذشته افزایش یافت. ** کسب رتبه دوم در پیشگیری از وقوع جرم فرمانده انتظامی سیستان و بلوچستان ادامه داد: پلیس این استان در 6 ماهه نخست امسال رتبه دوم کشور را در زمینه پیشگیری از وقوع جرم کسب کرد. سردار قنبری با اشاره به کاهش 41 درصدی سرقت های مسلحانه در سیستان و بلوچستان اظهار داشت: آنچه بیش از همه احساس امنیت و آرامش مردم را تحت تاثیر قرار می دهد وقوع جرایم خشن است که با تهیه اطلس جغرافیایی و رصد زمان و وقوع این گونه جرایم توانستیم این مورد را کاهش دهیم. وی خاطر نشان کرد: سرقت های مسلحانه در سیستان و بلوچستان با تصوری که از آن در اذهان وجود دارد متفاوت است چرا که به دلیل وجود سلاح های غیرمجاز در این استان سارقان برای سرقت های خرد مانند موبایل از اسلحه استفاده می کنند که همین موضوع تعداد سرقت های مسلحانه را افزایش می دهد. وی افزود: به عنوان مثال ارزش ریالی پنج فقره سرقت مسلحانه در مجموع کمتر از 500 هزار تومان بوده است. سردار قنبری به کاهش وقوع شرارت در سیستان و بلوچستان اشاره کرد و گفت: کشف قتل در این استان 40درصد افزایش و وقوع شرارت هایی مانند قمه کشی که منجر به قتل می شود 33 درصد کاهش یافته است. ** تلفات نیروهای انتظامی در 6 ماه گذشته صفر بود فرمانده انتظامی سیستان و بلوچستان تصریح کرد: با وجود افزایش 20 درصدی عملیات های پلیس و همچنین افزایش 15 درصدی درگیری های مسلحانه با اشرار و قاچاقچیان خوشبختانه تلفات نیروهای انتظامی در این استان از ابتدای سالجاری تا کنون صفر بوده است. سردار قنبری ادامه داد: این درحالی است که سال گذشته تا این مقطع از سال 10 نفر از نیروهای انتظامی سیستان و بلوچستان به شهادت رسیده بودند. فرمانده انتظامی سیستان و بلوچستان به آغاز هفته نیروی انتظامی از فردا /جمعه/ اشاره کرد و گفت: به مناسبت این هفته هزار و 650 برنامه در سراسر این استان اجرا می شود که 148 برنامه مربوط به زاهدان است. وی خاطر نشان کرد: نشست با سران طوایف و ریش سفیدان در مرکز استان یکی از برنامه های محوری نیروی انتظامی در این هفته است که در هیچ استانی با این سطح از گستردگی چنین نشستی برگزار نمی شود. سردار قنبری هدف از برگزاری نشست با خبرنگاران را بالا بردن احساس امنیت و همچنین فراهم کردن زمینه سرمایه گذاری برای افراد خارج از سیستان و بلوچستان برشمرد و گفت: برگزاری چنین نشست هایی نگاه ها به این استان را تغییر می دهد. 9908**3213            "}