{"onTitr":"","titr":" علت فوت دختر هفت ساله در دزفول در دست بررسی است","describe":" دزفول - ایرنا - روابط عمومی دانشگاه علوم پزشکی دزفول اعلام کرد: علت فوت دختر هفت ساله در بیمارستان بزرگ دزفول در کمیته های مربوطه در دست بررسی است.", "text":"به گزارش ایرنا در روزهای اخیر خبر فوت دختری هفت ساله به علت سهل انگاری پرسنل بیمارستان بزرگ دزفول در فضای مجازی منتشر و عنوان شده است: خانواده هانیه هفت ساله فرزند خود را به علت خونریزی لثه به بیمارستان منتقل کردند که پزشک به علت پائین بودن پلاکت یک واحد خون برای وی تجویز می کند.در این پیام آمده است: پرسنل بیمارستان بزرگ دزفول به جای تزریق هر 6 ساعت یک واحد خون، این تزریق را در هر یک ساعت انجام داده اند که این موضوع منجر به پاره شدن مویرگ های کودک، مرگ مغزی و پس از چند روز فوت وی می شود.روابط عمومی دانشگاه علوم پزشکی دزفول در این خصوص در پیامی اعلام کرد: بیمار کودک هفت ساله ساعت 20 و 25 دقیقه در تاریخ 11 مهرماه 97 به دلیل علائم ضعف و بیحالی و وجود کبودی در بدن و خونریزی در بیمارستان بزرگ دزفول بستری شد.در این پیام آمده است: این بیمار به دلیل پلاکت پایین و خونریزی تحت درمان قرار می گیرد که با وجود درمان، مشاوره های لازم و پیگیری کادر درمان متاسفانه در تاریخ 14 مهرماه 97 فوت می کند.روابط عمومی دانشگاه علوم پزشکی دزفول در این پیام می افزاید: علت فوت این کودک هفت ساله در کمیته های مربوطه تحت بررسی است.7278/3022            "}