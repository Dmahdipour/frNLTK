{"onTitr":"","titr":" فروشگاه های زنجیره ای شیراز،کالا را در کیسه پارچه ای بفروشند","describe":" شیراز - ایرنا - مدیر کل حفاظت محیط زیست استان فارس اعلام کرد: فروشگاه های زنجیره ای بزرگ در شیراز طی یک ماه آینده ملزم به استفاده از کیسه های پارچه ای و عرضه کالا در کیسه های تجزیه پذیر شده اند.", "text":"سعید محمودی چهارشنبه به خبرنگار ایرنا گفت: الزام این فروشگاه ها به عرضه کالا در کیسه های تجزیه پذیر مصوبه اخیر کارگروه مدیریت پسماند استان فارس و گامی دیگر برای دستیابی به اهداف پویش شیراز شهر بدون پلاستیک است.وی اضافه کرد: چهارمین جلسه کارگروه مدیریت پسماند استان  فارس با حضور معاون هماهنگی امور عمرانی استانداری و اعضای کارگروه تشکیل شد و الزام به  استفاده از کیسه تجزیه پذیر با نظارت مستقیم  سازمان صنعت، معدن و تجارت و اداره کل محیط زیست فارس انجام می گیرد.مدیر کل حفاظت محیط زیست فارس گفت:  با استناد به این مصوبه فروشگاه های هایپراستار مجتمع خلیج فارس، افق کوروش، تیرازیس، جانبو، الماس شهر، رفاه، نگین، اتکا ، سروش و ایران لند می بایست عرضه کالا در پلاستیک های معمولی را متوقف کنند.وی بیان کرد:  به منظور نظارت بر حسن اجرای این مصوبه و عملیاتی شدن آن بازرسی از فروشگاه های بزرگ به عهده سازمان صنعت ، معدن و تجارت و ادارات حفاظت محیط زیست در استان واگذار شده است.محمودی افزود: زندگی مدرن علاوه بر رفاهی که برای انسان به همراه داشته گاه ضررهای جبران ناپذیری را نصیب او می کند. کیسه های پلاستیکی و ظروف یک بار مصرف نیز مصداق این مورد هستند. زمانی که این کیسه ها و ظروف، جایگزین نمونه های پارچه ای و کاغذی شدند شاید کمتر کسی فکر می کرد در آینده ای نزدیک همین جایگزین ها، تبدیل به یکی از معضلات اصلی محیط زیست شوند.وی  گفت: بازیافت پلاستیک در طبیعت به طور طبیعی 300 تا 500سال زمان می برد که معایبی همچون سرطان زایی، عدم سازگاری با محیط زیست و طبیعت و از بین رفتن سرمایه ملی در اثر استفاده از منابع غیرقابل تجدید را به همراه دارد.6113 /1876            "}