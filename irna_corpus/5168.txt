{"onTitr":"","titr":" رأی به مقابله با تروریسم","describe":" ختم جلسه اعلام شد؛ سرانجام بعد از گذشت‌ ماه‌ها درگیری بر سر بررسی لایحه تصویب الحاق ایران به کنوانسیون مبارزه با تامین مالی تروریسم، روز گذشته نمایندگان مجلس شورای اسلامی باتهدیدها و تحدیدهای فراوان به این لایحه رای مثبت دادن تا مهر تاییدی باشد بر علاقه خانه ملت به شفافیتی که برخی این روزها از آن فقط برای رسیدن به منافع جناحی استفاده می‌کنند.", "text":"ماجرا این‌گونه پیش رفت که از ساعات ابتدایی صبح نمایندگان مجلس و دولت در خانه ملت دور یکدیگر جمع شدند تا درباره این لایحه مهم و حیاتی سخن بگویند. به گزارش خبرگزاری خانه ملت، جلسه با ریاست علی لاریجانی رأس ساعت ساعت 8 و 40دقیقه و با حضور اکثریت نمایندگان قوه مقننه آغاز شد و از همان ساعات ابتدایی عده‌ای در مقابل مجلس فریاد وانقلابا سر می‌دادند و مدعی بودند که عزا، عزاست امروز! این جماعت تصور داشتند که می‌توانند با این اهرم نمایندگان را بترسانند که در این مسیر موفق نبودند و طبق آیین همیشگی شروع صحن علنی با قرائت قرآن کریم آغاز شد اما این‌بار در هفته نیروی انتظامی یکی از قاریان برجسته ناجا قرآن را قرائت کرد. جلسه به دلیل در دستور کار قرار گرفتن لایحه «الحاق دولت جمهوری اسلامی ایران به کنوانسیون بین‌المللی مقابله با تامین مالی تروریسم» موسوم به CFT شرایط خاصی داشت؛ چرا که علاوه بر حضور پررنگ خبرنگاران، عکاسان و تصویربرداران رسانه‌های داخلی و خارجی برای پوشش لحظه به لحظه، افرادی همچون سید محمود علوی وزیر اطلاعات، محمدجواد ظریف وزیر امور خارجه، محمدباقر نوبخت رییس سازمان برنامه و بودجه و رحمت ا... اکرمی سرپرست وزارت امور اقتصادی و دارایی را به صحن علنی قوه مقننه کشانده بود. البته جنیدی معاون حقوقی رییس‌جمهور نیز همزمان با شروع مباحث خودش را به صحن علنی رساند.**کام تلخ مخالفانچراغ اول مخالفت را محمد دهقانی، عضو کمیسیون قضایی و حقوقی مجلس اسلامی روشن کرد و با اشاره به اینکه بخشی از بحران‌های اقتصادی برخاسته از اجرای تعهدات FATF است، گفت: در اختیار گذاشتن اطلاعات کشورمان به دشمنان در شرایط جنگ اقتصادی خیانت است. محمد دهقانی در مخالفت با لایحه الحاق دولت جمهوری اسلامی ایران به کنوانسیون بین‌المللی مقابله با تامین مالی تروریسم گفت: هم‌اکنون کشورمان در شرایط جنگ اقتصادی قرار دارد و تمام ملت و همچنین مسئولان به این مهم آگاه هستند. نماینده مردم چناران و طرقبه در مجلس شورای اسلامی با اشاره به اینکه آمریکایی‌ها باوجود همه وعده‌ها و البته خوشبینی‌های داخل کشور تمام توان خود را برای اعمال فشار اقتصادی به ملت گذاشته‌اند، اظهار کرد: در واقع آن‌ها می خواهند ملت را به ستوه بیاورند تا جمهوری اسلامی از این طریق آسیب ببیند؛ از این رو آیا در چنین شرایطی باید شاگرد خوب کلاس باشیم و به حرف آن‌ها گوش کنیم. وی با اشاره به اینکه از زمان ابتدای انقلاب و جنگ تحمیلی تاکنون کشورمان تحریم بوده است، ادامه داد: در آن زمان نیز به صورت غیررسمی اسلحه به کشور وارد می‌شد. این نماینده مردم در مجلس دهم افزود: باید یادآور شد در سال 91- 90 کشورمان همزمان با تحریم‌های آمریکا، اتحادیه اروپا و شورای امنیت مواجه بود اما به صورت غیررسمی فعالیت می‌کردیم وبه الزامات FATF که اکنون دیکته شده است، پایبند نبودیم. عضو کمیسیون قضایی و حقوقی مجلس شورای اسلامی با اشاره به اینکه بر این اساس میلیاردها دلار نفت فروخته و ارز آن به کشور وارد شد، افزود: این مهم در حالی است که از سال 95 افرادی که الزامات FATF را پذیرفتند قبل از تصویب آن شروع به اجرایی کردن تعهدات کردند؛ بر این اساس این الزامات موجب شد در زمینه اقتصادی دچار مشکل شویم. دهقانی نقندر با اشاره به اینکه مسئولان طی دو سال گذشته برای اینکه ثابت کنند تعهدات FATF را اجرایی می‌کنند اجازه ورود ارز به کشور را ندادند، گفت: بنابراین باید اذعان کرد علت اینکه دلار به قیمت 19 هزار تومان افزایش یافت، اجرای الزامات FATF توسط دولت است. نماینده مردم چناران و طرقبه در مجلس شورای اسلامی با اشاره به اینکه بخشی از بحران‌های اقتصادی برخاسته از اجرای تعهدات FATF است، اظهار کرد: در شرایط جنگی نباید اطلاعات اقتصادی را در اختیار دشمن قرار دهیم؛ برخی صحبت از موضوع حزب‌ا...، سپاه و غیره می‌کنند که البته اهمیت دارد اما این مباحث فرعی است؛ اصل جمهوری اسلامی است. وی افزود: شورای هماهنگی اقتصادی سران قوا در جلسه‌ای واردات دلار را آزاد کرد و بر این اساس مشاهده شد که دلالان دلارهای خریداری شده را عرضه کردند و قیمت ارز کاهش یافت؛ از این رو با اجرای الزامات می‌خواهند کشور را در تنگنا قرار دهند. این نماینده مردم در مجلس دهم با تاکید بر اینکه اجرای الزمات FATF در داخل کشور سبب شده افرادی توسط آمریکا تحریم شوند، تصریح کرد: بر این اساس بانکی در داخل کشور حتی اجازه نداده این افراد حساب معمولی داشته باشند و به آن‌ها گفته شده در این صورت بانک هم تحریم خواهد شد؛ حتی یکی از بانک‌ها دستور‌العملی صادر کرده مبنی بر اینکه افراد مورد تحریم واقع شده از سوی آمریکا نمی‌توانند در این بانک حساب داشته باشند. عضو کمیسیون قضایی و حقوقی مجلس شورای اسلامی با اشاره به اینکه در شرایط جنگی باید تحریم را دور بزنیم نه اینکه هر چه گفتند عمل کنیم، گفت: مسئولان زمانی اعلام کردند با برجام به یک‌باره همه تحریم‌ها برطرف می‌شود اما این مهم محقق نشد و فقط کشور معطل ماند؛ از این رو چنین اتفاقی نیز در مواجهه با الزامات FATF وجود خواهد داشت. دهقانی نقندر با اشاره به اینکه 37 مورد از الزامات FATF توسط دولت اجرایی شده و سه مورد آن نیز در مجلس تصویب شده است، افزود: مذاکره این نیست که هر آنچه غربی‌ها گفتند اجرایی کنیم بلکه باید به آن‌ها گفته شود 40 مورد از تعهدات اجرایی شده است بنابراین آیا تعهد می‌دهند با تصویب لایحه CFT کشورمان از لیست سیاه بیرون بیاید؟ نماینده مردم طرقبه و چناران در مجلس شورای اسلامی با اشاره به اینکه پس از قبول 41 تعهد تازه گام‌های بعدی و تعهدات جدید نیز در دستور کار قرار خواهد گرفت، افزود: نباید برای مذاکره افراد دست چندم اعزام شوند بلکه باید سطح دیپلماسی را افزایش داده و قوی‌تر باشیم. وی با اشاره به اینکه دادن اطلاعات در جنگ اقتصادی به دشمنان خیانت محسوب می‌شود، تصریح کرد: بر این اساس تصویب لایحه مذکور با تدبیر منطبق نیست. این نماینده مردم در مجلس دهم افزود: در سال 94 قانون مرتبط با قانون مبارزه با تامین مالی تروریسم تصویب شد اما بر اساس یکی از الزامات چهل و یک گانه FATF خواسته شد تبصره‌ای از آن حذف شود، در این تبصره آمده بود: سازمان‌های آزادی بخش و گروه‌هایی که علیه نژادپرستی مبارزه می‌کنند از این قانون مستثنی هستند. دهقانی نقندر گفت: آن‌هایی که علیه اشغالگری اقدام می‌کنند، تروریسم نیستند اما بر اساس نکته مذکور دولت در سال 95 تعهد کرد که تبصره مذکور را حذف کند که البته این مهم در جای دیگری ذکر شد. عضو کمیسیون قضایی و حقوقی مجلس شورای اسلامی افزود: با توجه به اینکه عربستان عضو ناظر FATF است و چندی دیگر اسراییل و سعودی به عضو دایم این مجموعه اضافه می‌شوند، گفت: بر این اساس آیا آن‌ها اجازه می‌دهند که از لیست سیاه خارج شویم؛ کسی تردید ندارد که عربستان در رأس تروریسم قرار دارد؛ از این رو تاکید بر اینکه این لایحه به شفافیت کمک می‌کند، ساده‌لوحی است.**جلوگیری از تکثیربابک زنجانیسپس نوبت به مدافعان CFT رسید. در همین حال بهروز نعمتی، سخنگوی هیات رییسه مجلس گفت: اگر مبادلات مادی خارج از CFT انجام شود، باید بپذیریم که بابک زنجانی های جدیدی ایجاد شوند و پول کشور را به حراج بگذاریم. بهروز نعمتی گفت: منافع ملی کشور ایجاب می کند که در شرایط کنونی بهانه دست دشمن داده نشود و دشمنان ایران دنبال بهانه هستند، چرا باید این بهانه به دست آن‌ها داده شود. سخنگوی هیات رییسه مجلس شورای اسلامی با بیان اینکه عدم عضویت ایران در CFT یعنی دادن بهانه جدی به دست صهیونیست‌ها و آمریکایی ها افزود: ایران سال‌ها هزینه مبارزه با تروریسم را پرداخت کرده و بسیاری از جوانان ایران بر اثر حوادث تروریستی به شهادت رسیده اند و خون بسیاری از آن‌ها هنوز خشک نشده است؛ بنابراین ما که هزینه مبارزه با تروریسم را پرداخته ایم چرا نباید لایحه الحاق به مقابله با تامین مالی تروریسم را تصویب کنیم. نماینده مردم تهران، ری، شمیرانات، اسلامشهر و پردیس در مجلس شورای اسلامی با اشاره به اینکه کشورهایی که در شرایط تحریمی به ایران کمک کرده اند، امروز به مسئولان نظام اعلام می کنند که اگر عضویت در CFT توسط ایران پذیرفته نشود، نمی توانند یک سِنت مبادله پولی با کشورمان داشته باشند، ادامه داد: در شرایط کنونی بسیاری از افراد از مراجع تقلید هزینه می کنند، اما همه این موضوع را می‌دانیم که مراجع تقلید سوالاتی را که مطرح می‌کنیم، پاسخ می‌دهند، نه این موضوع که برخی دوستان القا می‌کنند که باید در این موضوع تصمیم به گونه ای دیگر اتخاذ شود. وی با بیان اینکه برخی می‌گویند که با پیوستن ایران به CFT اطلاعات کشور افشا می‌شود، اظهار داشت: چه اطلاعاتی از کشور افشا می‌شود؟ مگر ما تاکنون یک دینار به تروریست‌ها کمک کرده ایم که نگران افشای اطلاعات باشیم. نعمتی با تاکید بر اینکه تنها چهار گروه از سوی سازمان ملل به عنوان گروه تروریستی شناخته شده‌اند، بیان کرد: این چهار گروه شامل القاعده، طالبان، داعش و جبهه النصره می‌شوند و مابقی موضوعات که مطرح می‌شود در اما و اگر است، بنابراین چرا باید برای اینکه محتمل است در آینده بمیرد، امروز خودکشی کند؟ وی با بیان اینکه ایران برای پیوستن به کنوانسیون CFT شرط ایجابی گذاشته است، تصریح کرد: ایران معتقد است که نباید به تروریست ها کمک مالی شود، اما ممکن است یک کشور برای ما حق تحفظ لحاظ کند که این موضوع بین دو کشور بوده و اگر کشوری به شروط ما ایرادی داشته باشد، می تواند حق تحفظ را مطرح کند، اما آیا دادگاه صالحه‌ای وجود دارد که این اختلافات بین دو کشور را رفع کند؟ خیر، چنین دادگاهی وجود ندارد. بنابراین چرا باید با عدم پذیرش CFT برای دیگران حق تحفظ ایجاد کنیم؟ این نماینده مردم در مجلس دهم گفت: بیش از 188 کشور عضویت در CFT را پذیرفته اند و ما نباید بهانه را برای دیگران ایجاد کنیم. نعمتی با انتقاد از افرادی که مطرح می کنند برجام هیچ نفعی برای کشور نداشت، افزود: حداقل نفع برجام این بود که تمامی کشورهایی که در گذشته علیه ایران موضع گرفته بودند، هم اکنون در کنار ایران هستند و چهار قطعنامه سنگین که علیه ایران اعمال شده بود، امروز بلااثر است. این نماینده مردم در مجلس دهم با بیان اینکه ایران در گذشته نمِی‌توانست کوچک‌ترین مذاکره ای با کشورهای دوست داشته باشد، ادامه داد: امروز ببینید چه کشورهایی به دنبال ارتباط و مذاکره با ایران هستند که نمونه آن را می توان در سفر رییس‌جمهور به نیویورک جست‌وجو کرد.وی با اشاره به اینکه مفاد کنوانسیون مقابله با تامین مالی تروریسم در سال 2001 از سوی سازمان ملل پذیرفته شده و برای تمامی کشورها لازم الاجراست، تصریح کرد: ایران در حال حاضر در شرایط تعلیقی است و پس از ایران فقط کره شمالی در لیست سیاه CFT است. سخنگوی هیات رییسه مجلس شورای اسلامی با بیان اینکه اطلاعات محرمانه کشور به هیچ کسی داده نخواهد شد، افزود: حق شرط، حق حاکمیتی هر کشوری است و اگر کشوری در این زمینه اعتراض داشته باشد، طرف ایران همان کشوری است که اعتراض کرده و نه تمامی اعضای کنوانسیون و قانون اساسی هر کشوری برای آن کشور محترم است. وی با تاکید بر اینکه سخت ترین بخش کنوانسیون مقابله با تامین مالی تروریسم، موضوع حل و فصل اجمالی اختلافات است، ادامه داد: ایران از ابتدای انقلاب تاکنون با خون ده‌ها هزار نفر هزینه مقابله با تروریسم را پرداخته است؛ بنابراین چرا می‌خواهیم به دنیا این‌گونه القا کنیم که حامی تروریسم هستیم؟ نعمتی تاکید کرد: اگر مقام معظم‌رهبری هم اکنون دستوری مبنی بر عدم تصویب CFT صادر کنند، بی‌شک به این لایحه رای نمی دهم، اما ارتباط مجلس با دفتر رهبری، رییس مجلس است نه اینکه هر نهادی در هر موضوعی از رهبری خرج کند. وی با بیان اینکه قرار نیست مردم مانند گذشته در بدترین شرایط مالی و اقتصادی زندگی کنند، خطاب به محمد دهقان افزود: شما که در شهرستان حوزه انتخابیه خود با هزاران مشکل مواجهید، آیا بخشی از این مشکلات به موضوع عدم تصویب FATF مرتبط نیست؟ سخنگوی هیات رییسه مجلس شورای اسلامی گفت که همین امروز نمی توانیم نفتی را که صادر می کنیم، پول آن را به داخل کشور وارد کنیم. بعد از سخنرانی و نطق موافق نعمتی، دهقانی فردی که قبل از سخنگوی هیات رییسه به عنوان مخالف سخنرانی کرده بود شروع به اعتراض کرد و گفته‌های بهروز نعمتی را زیر سوال برد.نوبتی هم بود باید نوبت به سخنگوی پیشین کمیسیون امنیت ملی و سیاست‌خارجی مجلس که همواره به عنوان سخنگوی جریان محافظه‌کار سخنرانی کرده می‌رسید. نقوی حسینی به عنوان دومین مخالف تریبون را در دست گرفت و در اخطار قانون اساسی تاکید کرد که رهبر انقلاب مخالف لوایح چهارگانه هستند که لاریجانی در پاسخ مطرح کرد: ایشان نظرشان را صریح اعلام کردند و چنین نسبتی ظلم است.نقوی حسینی با استناد به اصل110 گفت: هر ساله نمایندگان مجلس با رهبر انقلاب ملاقات می‌کنند و ایشان توصیه‌هایی را به نمایندگان بیان می‌کنند؛ از این رو هیات رییسه مطابق قسمی که یاد کرده است باید آن‌ها را اجرایی کند. نماینده مردم ورامین و پیشوا در مجلس شورای اسلامی با اشاره به اینکه رهبر معظم انقلاب در ملاقات سال جاری با نمایندگان با صراحت مطالبه‌ای را مطرح کردند، گفت: در این راستا بیان کردند کنوانسیون‌هایی که در اتاق فکر استکبار جهانی پخت و پز می‌شوند چرا باید تصویب شوند؛ بنابراین خودتان لایحه و طرحی بنویسید و مزایای آن‌ها را در نظر گرفته و معایب را کنار بگذارید. وی با اشاره به اینکه همه نمایندگان حدس ذهنی‌شان این بود که سخنان رهبر انقلاب در مورد لوایح چهارگانه است، افزود: بر این اساس انتظار می‌رفت رییس مجلس با روسای کمیسیون‌ها و فراکسیون‌ها جلساتی را برگزار کند و ساز و کاری در این مورد ترتیب دهد. در واقع انتظار می‌رفت جلساتی گذاشته شود تا مشخص شود می‌توانیم در این راستا طرح دهیم یا لایحه‌ای از سوی دولت ارائه شود. عضو کمیسیون امنیت ملی و سیاست خارجی مجلس خاطر نشان کرد: رهبر انقلاب اعلام کردند عضو چنین کنوانسیون‌هایی نشوید؛ در این صورت کنوانسیون CFT نیز یکی از آن‌ها محسوب می شود، بنابراین چه نیازی است دوباره سوالی طرح شود.**روشنگری آقای رییسدر ادامه علی لاریجانی در پاسخ به سوال نماینده مردم ورامین و پیشوا با اشاره به اینکه در خصوص دیدگاه رهبر انقلاب نسبت به این موضوع در گذشته توضیح داده شده بود، بنابراین خوب نیست این بحث طوری مطرح شود که ایشان نظری داشتند و مجلس آن را قبول نکرده است، گفت: وقتی نظری از سوی رهبر انقلاب به مجلس برسد با همان ترتیبات اجرایی می‌شود؛ در این خصوص در جلسات غیرعلنی نکاتی مطرح شد بنابراین با توجه به اینکه تلقی این بود که ایشان مخالف این هستند بررسی لایحه دو ماه مسکوت ماند. رییس مجلس شورای اسلامی تصریح کرد: بر این اساس لازم بود سوال پرسیده شود تا این موضوع تعیین تکلیف شود زیرا دستگاه‌های مختلفی به بنده و دفتر ایشان به دلیل بروز مشکلات نامه‌نگاری کرده بودند. وی تصریح کرد: بر این اساس سوال مطرح شد که اگر ایشان مخالف هستند آن را اعمال کنیم که در این راستا دفتر مقام معظم رهبری در نامه‌ای نظر خود را اعلام کردند. لاریجانی با اشاره به اینکه طبق نظر نمایندگان در این خصوص جلساتی گذاشته شد و از هر فراکسیون سه نفر دعوت شدند، افزود: همچنین مسئولان وزارت خارجه، وزارت اطلاعات، بانک مرکزی، وزارت اقتصاد و امور دارایی و اطلاعات سپاه در جلسات حضور داشتند و ابهامات مطرح و بحث‌های زیادی انجام شد حتی در این بین ، اعضای یکی از فراکسیون‌ها حضور پیدا نکردند که به صورت جداگانه با آن‌ها جلسه گذاشته شد. رییس قوه مقننه گفت: بر اساس درخواست نمایندگان جلساتی از سوی رییس کمیسیون امنیت ملی و سیاست خارجی مجلس از ساعت 6 صبح الی 8:30 امروز(15 مهر) در این خصوص برگزار شد. وی ادامه داد: آنچه را فکر می‌کردیم صلاح کشور است، انجام داده و مقرر شد خود نمایندگان به جمع‌بندی برسند؛ در بیرون تهمت‌هایی مطرح می‌شود و حتی علیه علی لاریجانی هم تخریباتی صورت می‌گیرد که وجهه سیاسی دارد تا اینکه از حیث محتوایی بخواهند موضوع را بررسی کنند. لاریجانی تاکید کرد: اینکه بخواهیم موضوع را به رهبر انقلاب منتسب کنیم، ظلم است زیرا نظر ایشان را قرائت کرده‌ایم. رییس مجلس شورای اسلامی خاطر نشان کرد: در این خصوص نمایندگان درخواست داشتند رای به صورت علنی گرفته شود اما رای حد نصاب را کسب نکرد؛ بنابراین رای‌گیری مخفی خواهد بود.**نامه رهبریعلی لاریجانی در جلسه متن نامه‌ای مقام‌معظم‌رهبری را به شرح زیر قرائت کرد که آمده بود:«در پی استفسار تلفنی جنابعالی نسبت به مخالفت و عدم مخالفت مقام معظم رهبری ( مد ظله‌العالی) با بررسی لوایح چهارگانه به کنوانسیون‌ها در مجلس شورای اسلامی به دنبال فرمایشات معظم له در دیدار نمایندگان، مقام معظم رهبری فرمودند که آنچه که من در دیدار با نمایندگان راجع به لوایح چهارگانه و کنوانسیون‌ها گفته‌ام مربوط به اصل کنوانسیون‌ها بود و نه کنوانسیون خاص. بنابراین با بررسی این لوایح در مجلس مخالفتی ندارم. تا مسیر قانونی خود را طی کند. تدبیر فوق در گذشته در زمان استفسار به طور شفاهی به جنابعالی ابلاغ شده بود». رییس مجلس در پایان قرائت این نامه گفت که آقای حجازی این نامه را ابلاغ کرده است.**اعتراض به استفاده ابزاری از شهدامحمد فیضی، عضو فراکسیون امید مجلس با بیان اینکه ما در مقام انتخاب نیستیم، بلکه مقدمه داشتن روابط عادی در صحنه بین المللی پذیرفتن FATF است، گفت: بهتر است با تصویب CFT از فشار اقتصادی به مردم بکاهیم.محمد فیضی در جریان بررسی لایحه الحاق ایران به کنوانسیون مقابله با تامین مالی تروریسم به عنوان موافق این لایحه گفت: ابتدا به برخی مواردی که دوستان به عنوان مخالف مطرح کردند، پاسخ می‌دهم، مجلس از ابتدا به صورت غیرعلنی و علنی با منطق و آرامش در حال پیش رفتن بود، اما برخی رفتارها سبب برهم ریختن این آرامش شد. بنابراین باید تاکید کنم هیچ‌کس در مجلس سخنگوی حضرت آقا نیست. چرا برخی نمایندگان را متهم به دروغگویی کرده و در فضای مجازی و رسانه ها و مجلس موافقان با این لایحه را در صف یزید و مخالفانش را یاران امام حسین (ع) می نامید؟ چرا از خون شهدا خرج می‌کنید؟ نماینده مردم اردبیل، نیر، نمین و سرعین در مجلس شورای اسلامی با بیان اینکه پیام مقام معظم رهبری به دست رییس مجلس شورای اسلامی رسیده است، ادامه داد: پیام حضرت آقا را آقای حجازی به صورت کتبی به دکتر لاریجانی رسانده و مگر دکتر لاریجانی محتوای نامه را در صحن غیرعلنی قرائت نکرده است؟ و مگر نگفته است که مباحث حضرت آقا درخصوص تمامی کنوانسیون ها بوده است، بنابراین چرا به مردم دروغ می گویید؟ وی با بیان اینکه کشورهایی که از آن‌ها نام برده اید، خود عضو این کنوانسیون‌ها هستند، افزود: تاسف می خورم و از شما نمایندگان می خواهم به صورت منطقی و با استدلال این لایحه را بررسی کنید و در معرض آرا قرار داده و به دموکراسی احترام بگذارید؛ چراکه نباید با صف بندی های مختلف، نمایندگانی را که از دل ملت به مجلس رسیده اند، مورد تهمت و افترا قرار داد. فیضی با بیان اینکه تمامی کشورهای دنیا قوانین خود را با استانداردهای بین المللی تطبیق می دهند، تصریح کرد: متاسفانه فقط ایران و کره شمالی این استانداردها را رعایت نمی کنند، اما اگر همچنان استانداردهای مذکور رعایت نشود، با مشکلات عدیده ای مواجه خواهیم شد. اجرای استانداردهای بین‌المللی نیازمند تصویب قوانین منطبق استانداردهای بانکی بین المللی است. عضو کمیسیون برنامه و بودجه مجلس شورای اسلامی خطاب به مخالفان این لایحه مطرح کرد:ما در شرایط سختی به سر می بریم، چرا باید خود را در شرایط سخت تری قرار دهیم. حتی اگر بانک های ایرانی استانداردهای FATF و CFT را رعایت نکنند، بانک های طرف مقابل ما آن‌ها را رعایت خواهند کرد و اگر FATF اجرایی و عملیاتی نشود، ما با دست خودمان کانال های بانکی‌مان را مسدود می کنیم. برخی دوستان می گویند خود قوانین پولشویی و مبارزه با تروریسم را وضع می کنیم، در حالی که بسیاری از کشورها این قوانین را دارند، اما FATF یعنی قبول کردن رویه های حداقلی در صحنه های بین المللی. وی با تاکید بر اینکه این استانداردها دولتی نیست ، بلکه بنگاهی است، توضیح داد: بنگاه های مالی و بانکی بدون توجه به توصیه های دولت متبوع می توانند این استانداردها را رعایت کنند یا نکنند و حتی دولت ها نیز نمی توانند در این زمینه نفوذ داشته باشند. بانک های جهانی رعایت این استانداردها را از ما می خواهند و رعایت نکردن آن به معنی عدم برقراری روابط یا محدودیت در روابط است. نمایندگان عزیز فکر نکنید ما در مقام انتخاب هستیم، بلکه مقدمه داشتن روابط عادی در صحنه بین المللی پذیرفتن FATF است. عضو فراکسیون امید مجلس شورای اسلامی ادامه داد: اگر لوایح تصویب نشود، بسترهای لازم برای اجرای قوانین لازم برای اجرای پولشویی و مبارزه با تروریسم فراهم نشود، اقدامات تقابلی علیه ایران صورت خواهد گرفت و این در حالی است که متاسفانه این لوایح برای رسانه و برای مردم در جامعه خوب تشریح نشده و به مردم پیامدهای نپیوستن به FATF و CFT توضیح داده نشده است. یکی از این پیامدها قطع شدن روابط بانک های دنیا با ایران است و حتی با بانک‌های کشورهای دوست مانند چین و سوریه نیز مشکل پیدا خواهیم کرد. وی اضافه کرد: مردم حتی برای افتتاح حساب و ساده ترین امورات بانکی به مشکل برخورده و باید تست راستی آزمایی دهند، بنابراین با دست خودمان برای مردم مشکلات فوق‌العاده ای ایجاد می کنیم. همچنین شرکت های ایرانی با عدم پیوستن به این کنوانسیون، تعطیل و دچار مشکلات عدیده می شوند، این در حالی است که حتی رانندگان کامیون های ایرانی برای سفر و حمل و نقل نیز به سختی خواهند افتاد. فیضی با بیان اینکه ایران با عدم پیوستن به FATF حتی قادر نخواهد بود حق عضویت در نهادهای بین المللی و منطقه ای بپردازد، تصریح کرد: متاسفانه این واقعیت ها به شکل دیگری به مردم ارائه شده و در تحلیل ها به آن‌ها اشاره نمی‌شود. همچنین مگر ما در مجلس شورای اسلامی کمیسیون تخصصی برای بررسی این موضوع نداریم، بنابراین بهتر است زحمات این دوستان را نادیده نگیریم. ضمن آنکه ایران ضمائم کنوانسیون را نپذیرفته و تعریف تروریسم با خود ماست و ماده 6 این کنوانسیون هیچ ارتباطی به حق مسلم مردم ندارد. وی خطاب به مخالفان این لایحه گفت: مخالفان چرا نگرانند در حالی که اگر شرایط ما را نپذیرند می‌توانیم عضویت را لغو و این عضویت صورت نخواهد گرفت و در کمیسیون امنیت ملی برای این مسائل همچون روند الحاق و خروج از کنوانسیون نیز پیش بینی های لازم صورت گرفته است. عضو فراکسیون امید مجلس شورای اسلامی با بیان اینکه دوقطبی کردن منافع ایران و گروه های فراسرزمینی نباید ایجاد شود، گفت: امام (س) فرمودند که راه قدس از کربلا می گذرد. همچنین راه عزت ملت ایران از مسیر تامین معیشت آن‌ها می گذرد. هدف FATF ممانعت از یاری و نهضت های آزادی بخش و محور مقاومت نیست، استانداردهای مبارزه با پولشویی و تامین مالی تروریسم وارد مصادق نمی شوند. کشورها خودشان فهرست سازمان های ترویستی را مشخص می کنند. نماینده مردم اردبیل، نیر، نمین و سرعین در مجلس شورای اسلامی تصریح کرد: کشوری همچون لبنان هیچ مشکلی در اجرای این استانداردها ندارد، پس چرا ما با دست خودمان برای ایران مشکل ایجاد کنیم؟! اگر مشکلی بود حتما برای لبنان نیز تا به امروز پیش آمده بود. جمهوری اسلامی ایران با نپذیرفتن استانداردهای مبارزه با تروریسم دچار مشکل خواهد شد. ما نفت خود را می فروشیم و در امتدادش با کسانی که آن را خریداری کرده اند با مشکلات عدیده ای روبه‌رو هستیم. عضو کمیسیون برنامه و بودجه مجلس شورای اسلامی با بیان اینکه بیشترین هزینه و شهدا را درخصوص تروریسم داده ایم، گفت: همه این شهادت‌هاتوسط عوامل، سلاح و مدیریت نظامی کشورهایی به وقوع پیوسته که خالق تروریسم بین الملل بوده‌اند. نزدیک به 17 هزار نفر از هموطنان ما توسط عناصری به شهادت رسیده اند که در چند سال پیش توسط خود آمریکا تروریست شناخته و معرفی شده بودند. آنان رییس جمهور این مملکت را ترور کردند، نخست وزیر و نزدیک به 72 تن از منتخبان ملت ایران را به خاک و خون کشیده و شخصیت‌هایی مانند شهید بهشتی و شهید مطهری را به شهادت رساندند، بنابراین بدون تعارف و با اسناد معتبر ایران اولین قربانی تروریست در جهان است. وی ادامه داد: عدم عضویت ما در این کنوانسیون ها جارو زدن راه برای کشورهایی همچون عربستان سعودی و صهیونیست‌هاست، اما با عضویت خود محکم بر دهان آن‌هایی می زنیم که به دنبال فتنه و اعمال خشونت در ایران هستند. فیضی در پایان گفت: از تمامی همکاران انتظار دارم با رای مثبت به این لوایح، راه رونق را به بنگاه ها و شرکت های دولتی باز کرده، نحوه مراودات بانکی‌شان را گره گشایی کنند، از فشار اقتصادی به مردم بکاهند و راه بهانه جویی را بر دشمنان مردم ایران ببندند.**طعنه لاریجانی به آقایان دلواپسسخنرانی‌ها علیه و له این لایحه که به پایان رسید، نمایش‌های جریان‌های درون مجلس آغاز شد و برخی با دست‌نوشته‌‌ هایی‌که از پیش تعبیه کرده بودند در صحن خود را به عکاسان و تصویربرداران نشان می‌دادند. در همین بین میان نماینده شاخص جریان محافظه‌کار یعنی نصرا...پژمان‌فر و علی لاریجانی جدال لفظی به وجود آمد. پژمان‌فر با استناد به ماده 18، 22 و 196 آیین‌نامه داخلی مجلس خطاب به لاریجانی گفت: بر اساس ماده 22 اداره مناسب جلسات صحن بر عهده رییس مجلس است و باید به نحو صحیح اداره شود. شما در بین صحبت‌های نقوی حسینی وارد شدید و صحبت‌های وی را قطع و خلاف آیین‌نامه عمل کردید. نماینده مردم مشهد و کلات در مجلس شورای اسلامی خطاب به لاریجانی با انتقاد از اینکه چرا مردم را نامحرم تلقی می‌کنید، افزود: امروز شما جلسه غیرعلنی تشکیل دادید؛ در جلسات غیرعلنی خیلی از مسائل مطرح می‌شود و حق مردم است که در جریان امور و تصمیمات مجلس قرار گیرند.وی ادامه داد: مردم امروز نگران هستند و جلوی مجلس تجمع کردند، باید تریبون باز باشد و رادیو و تلویزیون به صورت علنی جلسات را پوشش دهند، اینکه شما می‌خواهید مردم را بترسانید درست نیست نباید از یک سوراخ دوبار گزیده شویم، در موضوع برجام گفتند همه مشکلات مردم مانند اشتغال و آب حل می‌شود، مردم در حال حاضر نگران هستند، آیا با FATF مشکلات اقتصادی مردم حل می‌شود، چرا مسئولان شفاف صحبت نمی‌کنند؟لاریجانی در پاسخ به تذکر این نماینده گفت: از اینکه وارد صحبت آقای نقوی حسینی شدم از وی عذرخواهی می‌کنم. رییس مجلس شورای اسلامی با بیان اینکه نقوی حسینی در جریان تصویب برجام در مجلس گذشته حضور داشته است، ادامه داد: مشروح مذاکرات مجلس در مورد برجام چهار ساعت به طول انجامید و کمیسیون برجام تشکیل و 15 تا 16 ساعت در مورد این موضوع بحث شد؛ همچنین جلسات زیادی در فراکسیون‌ها تشکیل و سپس برجام در دبیرخانه شورای عالی امنیت ملی بررسی شد، در واقع برای بررسی برجام تمامی مسیرها طی شد. وی یادآور شد: اینکه شما می‌گویید در جلسه غیرعلنی افراد را ترساندم واقعیت ندارد، در جلسه غیرعلنی حرفی نزدم که نمایندگان را بترسانم و تنها سخنی را که از طرف مقام معظم‌رهبری مطرح شد به ایشان یادآوری کردم؛ بنابراین تهدیدی در کار نبوده است، تهدید پیام‌هایی است که از بیرون از طریق پیامک به نمایندگان فرستاده می‌شود.رییس مجلس شورای اسلامی تصریح کرد: مجلس فعلی بالغ تر از آن است که با چهار پیام نظرش تغییر کند. پشت سر پژمان‌فر، حاجی‌دلیگانی یکی دیگر از دلواپسان مجلس نیز دست به کار شد. حسینعلی حاجی دلیگانی در خصوص خروج لایحه اصلاح قانون مبارزه با قاچاق کالا و ارز از دستورکار مجلس، گفت: لایحه اصلاح قانون مبارزه با قاچاق کالا و ارز برخلاف رویه و قانون رای گیری و از دستورکار مجلس خارج شد؛ در حالی‌که این لایحه یکی از الحاقات به کنوانسیون هاست. عضو کمیسیون برنامه، بودجه و محاسبات مجلس شورای اسلامی افزود: مقام معظم رهبری در جلسه سی ام تیر روی این موضوع تاکید کردند که قانون داخلی تصویب کرده و به کنوانسیون ها توجه نکنیم اما روز چهارشنبه گذشته قانون داخلی کنار گذاشته شده و کنوانسیون در اولویت قرار گرفت. وی در اخطار اصول 125، 77، 152 و 153 قانون اساسی، ادامه داد: باید پاسخ داده شود که تعهدنامه ای که آقای طیب نیا در 25 خرداد سال 95 داده، یک تعهدنامه است یا خیر و آیا باید براساس اصل 125 اختلاف از مجلس مجوز می گرفت و سپس این تعهدنامه را امضا می کرد یا خیر. نماینده مردم شاهین شهر، میمه و برخوار در مجلس شورای اسلامی با بیان اینکه طیب نیا 41 تعهد داده است، اظهار داشت: از سوی دیگر طیب نیا بیان کرده که از مجلس چهار مصوبه دریافت کرده و در راستای این تعهدنامه تقدیم می کند؛بنابراین رییس مجلس چه برخوردی با این اقدامی که علیه مجلس صورت گرفته انجام داده است. وی با اشاره به اینکه موضوع ارز را به FATF و CFT مرتبط می‌دانستند، افزود: هیچ اتفاقی در خصوص CFT رخ نداد اما قیمت ارز کاهش یافت که این کاهش به دلیل تصمیمات داخلی بود؛ بنابراین چرا مردم را فریب می دهند که آب و نان مانند برجام به CFT گره خورده است. لاریجانی در پاسخ به اخطار این نماینده با بیان اینکه لایحه مبارزه با قاچاق کالا و ارز ارتباطی به CFT ندارد، گفت: قوه قضاییه معتقد بود که لایحه ماهیت قضایی دارد و لایحه مبارزه با قاچاق کالا و ارز باید توسط قوه قضاییه به دولت ارائه شود و چون این مسیر طی نشده شورای نگهبان این لایحه را رد می کند. وی افزود: با توجه به اینکه این لایحه در اواسط بررسی در مجلس بود برای یافتن راهی با شورای نگهبان مذاکره شد که سخنگوی شورای نگهبان بیان کرد که باید بررسی این لایحه در مجلس متوقف شود و اگر این لایحه در مجلس بررسی شود توسط شورای نگهبان رد می شود. رییس قوه مقننه با بیان اینکه تصمیم آقای مطهری درست بوده و اگر بنده نیز حضور داشته‌ام چنین اقدامی انجام می دادم، ادامه داد: زمانی که توسط آقای محبی‌نیا اخطاری مطرح می شود مبنی بر اینکه لایحه مبارزه با قاچاق کالا و ارز ماهیت قضایی دارد، وارد است. مجلس نیز به وارد بودن این اخطار رای داده و اشکالی بر آن مترتب نیست. وی خطاب به این نماینده اظهار داشت: سوءظن نداشته باشید؛ چراکه می توان از قوه قضاییه و سخنگوی شورای نگهبان صحت این موضوع را پرسید. لاریجانی در پاسخ به اخطار دیگر نماینده مردم شاهین شهر، میمه و برخوار در خصوص امضای تعهد توسط آقای طیب‌نیا، افزود: همان زمان اعلام شد که تا زمانی که مجلس در این باره تصمیم گیری و آن را مصوب نکند، این تعهدنامه قابلیت اجرا ندارد و امضای اولیه توسط وزیر انجام شده و قابلیت نفاذ نداشته است.رییس نهاد قانون‌گذاری کشور با بیان اینکه مجلس سه مورد را در خصوص پیوستن به FATF تصویب کرد، گفت: یک مورد از این موضوعات مربوط به قانون منابع مالی تروریسم بود که در مجلس تصویب شد و بخش دیگر مربوط به کنوانسیون ها بود و موضوع مطروحه در خصوص کنوانسیون ها بود که توضیحات لازم در این باره بیان شد.**دفاع از دستاوردسرانجام نوبت به محمد جواد ظریف رسید و رییس‌دستگاه دیپلماسی کشور در مجلس شورای اسلامی گفت: همان گونه که مقام معظم رهبری در فرمایشات اخیرشان فرمودند با شکست دادن تحریم‌ها، آمریکا را شکست می‌دهیم، بارها با مقاومت مردم و تدبیر ، آمریکایی‌ها را شکست داده‌ایم، این بار نیز با درایت و همدلی دشمنان را شکست می‌دهیم و تحریم‌ها حتما شکست خواهند خورد. وزیر امور خارجه ادامه داد: شکست تحریم، نیازمند همراهی و همدلی مردم است و همچنین نیازمند رعایت مصالح ملی خارج از نگرانی‌هایی جناحی است. در دو هفته گذشته انزوای ایالات متحده آمریکا در سازمان ملل متحد به نمایش گذاشته شد و رییس‌جمهور آمریکا در مجمع عمومی سازمان ملل نتوانست جامعه بین‌المللی را علیه جمهوری اسلامی ایران بسیج کند. ظریف تصریح کرد: رییس جمهور آمریکا با سوء استفاده از ریاستش بر شورای امنیت نه تنها نتوانست این شورا را به ابزاری علیه جمهوری اسلامی تبدیل کند بلکه جلسه‌ شورای امنیت تبدیل به یک نشست محاکمه سیاست‌های یک جانبه‌گرایانه آمریکا شد. این‌ها همه از برکات درایت مردم و درایت مقام معظم رهبری و تصمیم مجلس شورای اسلامی و پیگیری برجام بود. وی افزود: برجام توانست سیاست‌های آمریکا را در دنیا منزوی کند، برجام توانست حقانیت مردم ایران را به مردم دنیا نشان دهد، برجام توانست رژیم جنایتکار صهیونیستی و نتانیاهو را در دنیا رسوا کند؛ در حدی که اتهامات نتانیاهو در جلسات مختلف به استهزاکشیده شد. این‌ها از توفیقات مردم بزرگ ایران و نمایندگان مجلس برای رسیدگی به خواسته‌های مردم است. امروز نیز مجلس در برابر یک تصمیم تاریخی قرار گرفته است. ظریف تصریح کرد: با برجام توانستیم یک رشته از بهانه‌های آمریکا و رژیم صهیونیستی را از آن‌ها بگیریم، اگر برجام به نفع ایران نبود، آمریکا از آن خارج نمی‌شد، اگر برجام به نفع ایران نبود نتانیاهو از روز اول اعلام نمی‌کرد که یک تنه در برابر برجام ایستاده است. وزیر امور خارجه با بیان اینکه برجام توفیق این ملت بود، گفت: توفیق ملت را تبدیل به ضعف ملت نکنیم، لوایحی که در مقابل مجلس قرار گرفته و مجلس با درایت این لوایح را تصویب کرده و امروز(دیروز) نیز در برابر جامعه بر اساس ملی تصمیم‌گیری خواهد کرد، لوایحی است که بهانه‌های بعدی را از آمریکا می‌گیرد، لوایحی است که آمریکا به همین بهانه‌ها مانع معاملات ما شده است، موارد مذکور نکاتی است که آمریکایی‌ها فشار بیاورند و اجازه انجام معاملات مالی را ندهند. ظریف افزود: از قول بنده نکاتی مطرح شده که مایلم توضیحاتی درباره آن ارائه کنم. بنده و آقای رییس جمهور نمی‌توانیم تضمین بدهیم که با پیوستن به لایحه عدم حمایت مالی از تروریسم مشکلات ما حل خواهد شد، اما می‌توانیم تضمین بدهیم که با نپیوستن به این لایحه آمریکا بهانه مهمی را برای افزایش مشکلات ما پیدا خواهد کرد. این عضو کابینه دولت دوازدهم تصریح کرد: جمهوری‌اسلامی در شرایط دشوار با نگرش دقیق و با بررسی جدی در محافل رسمی سیاسی و امنیتی جمهوری اسلامی تلاش کرده بهانه‌های آمریکا را بگیرد و زمینه‌‌ای برای مداخلات آمریکا فراهم نکند. شورای عالی امنیت ملی در رابطه با این چهار لایحه ساعت‌ها زمان گذاشته و در دولت و کمیسیون‌های مجلس به این موضوع پرداخته شده است. وی گفت: شورای عالی امنیت ملی و دبیرخانه موارد مختلف این کنوانسیون را بررسی کردند و حق شرط‌هایی را در این رابطه قایل شدند که بسیار مهم است. دوستان اعلام کرده‌اند که ممکن است حق شرط‌های ما را نپذیرند اشکالی ندارد این به معنای باطل بودن حق شرط نیست. ظریف ادامه داد: در همین موضوع مخالفت با نام‌گذاری گروه‌های آزادی‌بخش به عنوان تروریست اکثر کشورهای منطقه حق شرطی مشابه ما گذاشته‌اند؛ هر چند که برخی کشورها با این حق شرط مخالف هستند اما به این معنی نبوده حق شرط از درجه اعتبار ساقط شده است؛ بنابراین مقررات بین‌المللی در مورد حق شرط باید ملاحظه شود. متوجه می‌شوند که با مخالفت این حق‌شرط‌ها از درجه اعتبار ساقط نمی‌شود، بسیاری از مقررات و کنوانسیون‌ها مانند لوایح کنوانسیون حقوق کودک، مناطق دریایی جمهوری اسلامی با مخالفت‌های متعدد مواجه شده اما آیا این‌ها از درجه اعتبار ساقط شده است؟ بنابراین حق شرط برای ما معتبر خواهد بود. وزیر امور خارجه افزود: جمهوری اسلامی خط خود را مشخص خواهد کرد، دیگران هم می‌توانند به حق شرط ما اعتراض کنند، آن‌ها هم کار خودشان را می توانند انجام دهند؛ بنابراین باید به حدود و اختیارات و آثار توجه شود و اعتقاد دارم ممکن است برخی‌ها به آثار ایراد بگیرند اما از لحاظ حقوقی حق شرط ایران محترم است و مجلس حق دارد برای تصویب کنوانسیون همان گونه که مخبر کمیسیون امنیت قرائت کردند، شرط و شروطی را به عنوان شرط‌های جمهوری اسلامی ایران ابلاغ کند. وی گفت: برخی از مشکلات از طرف دوستان مطرح شده است، در این راستا بر اساس سوالی که از رییس بانک مرکزی کردم گرانی و ارزانی ارز به FATF ارتباط ندارد.ظریف افزود: زمانی که با چینی‌ها صحبت می‌کنیم که نیات استکباری علیه ایران نداشته و از لحاظ مواضع بین‌المللی با ایران مواضع مشابهی دارند و چین و روسیه شریک راهبردی جمهوری اسلامی محسوب می‌شوند اما رییس بانک مرکزی روسیه سه روز گذشته به آقای همتی گفته بدون FATF نمی‌توانیم کار شما را انجام دهیم، همچنین چینی‌ها در این رابطه نظر مشابه داشتند؛ بنابراین به من نگویید که اگر این کنوانسیون و شرایط FATF را اجرا کردیم همه مشکلات حل می‌شود اما یکی از مهم‌ترین بهانه‌ها برداشته می‌شود و نمی‌توانند در این زمینه جلوی کارهای جمهوری اسلامی را بگیرند. این عضو کابینه دولت دوازدهم تصریح کرد: توانسته‌ایم آمریکا را به حدی منزوی کنیم که اتحادیه اروپا با وجود اینکه شریک راهبردی آمریکا بوده ، هست و خواهد بود اما ساز و کاری را ایجاد کرده که بتواند تحریم‌های آمریکا را دور بزند. مقرراتی که توسط اروپایی‌ها در حال طرح است به عنوان نقطه شروع و پایان حکومت دلار بر اقتصاد جهانی شناخته می‌شود؛ بنابراین نباید خودمان را دست کم بگیریم هر چند که نمی‌گویم این سریع انجام می شود اما باید بدانیم جمهوری اسلامی و برجام چه توانسته بکند. وی گفت: اروپایی‌ها به ما می‌گویند برای اینکه بتوانیم این ساز و کار ویژه مالی را درباره ایران اجرا کنیم، نیازمند عضویت ایران در کنوانسیون‌ها هستیم و شرایط FATF را بپذیریم، این موضوعات واقعیات محسوب می‌شود. واقعیات را عرض کردم و کسی را نمی‌ترسانیم و به قدرت، مردم و مقاومت مردم‌مان ایمان داریم اما دچار خودتحریمی نمی‌شویم. ظریف یادآور شد: با دادن بهانه به کشورهای استکباری و صهیونیست‌ها خودمان را دچار خودتحریمی نمی‌کنیم و خودمان را محروم از این نمی‌کنیم که اولین مکانیزم مالی که برای دور زدن تحریم‌ها توسط نزدیک‌ترین متحدان آمریکا ایجاد شده به دلایل برخی نگرانی‌ها از بین برود، بنابراین نگرانی‌های خود را با ملاحظات جدی که در مصوبه کمیسیون‌ مجلس است، رفع می‌کنیم و همزمان در برابر دشمنی آمریکا می‌ایستیم و نشان می‌دهیم همان طور که مقام معظم رهبری فرمودند این بار هم آمریکا را شکست خواهیم داد.**پشت به تندرو ، رو به ملتسخنرانی‌ها به پایان رسید و نوبت به رای‌گیری شد ولی پیش از آغاز رای گیری نمایندگان موافق و مخالف با دردست داشتن برگه های دست نوشته جلوی جایگاه تجمع کردند که در بین آن‌ها، محمد جواد ابطحی، نماینده مردم خمینی‌شهر که بعد از انتشار خبر تجاوز سه نفر به یک دختر بچه در خمینی‌شهر به مسئولان استانی نامه نوشت و خواستار برکناری مسئول این شفافیت شد، ضمن ابراز نارضایتی از لایحه، متن آن را پاره و به سمت علی مطهری پرتاب کرد ولی هیچ‌کس به این هیاهو و نمایش جریانی که نیازی به معرفی میان مردم ندارد، توجهی نکرد و در ادامه عضو هیات رییسه مجلس شورای اسلامی متن لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم را قرائت کرد و این لایحه با 143 رای موافق، 120 رای مخالف و پنج رای ممتنع از مجموع 271 نماینده حاضر در جلسه تصویب شد.**امید واهی تندروهابسیاری از جریان‌های محافظه‌کار در کشور دل به رد CFT در شورای نگهبان و ارسال آن به مجمع تشخیص مصلحت نظام بسته‌اند ولی عده‌‌ای نیز می‌گویند که حتی شورای نگهبان نیز به آن نگاه مثبت دارد و دست رد به سینه CFT نخواهد زد. در همین حال عباسعلی کدخدایی، سخنگوی شورای نگهبان در واکنش به تصویب لایحه الحاق به CFT، گفت: «هنوز اعلام نظر زود است و تا زمانی که لایحه به شورای نگهبان نیاید هیچ نظری ندارم. ابتدا باید به شورای نگهبان ارسال شود تا ما اعلام نظر کنیم. تا زمانی که به شورای نگهبان نیاید هیچ نظری ندارم». سخنگوی شورای نگهبان در پاسخ به این سوال که این لایحه چه زمانی در شورای نگهبان مورد بررسی قرار می‌گیرد، بیان کرد:« نمی‌دانم و بستگی دارد چه زمان این لایحه را برای ما بفرستند». وی، در رابطه با آخرین وضعیت رسیدگی به لوایح الحاق به کنوانسیون پالرمو و اصلاح قانون مبارزه با پولشویی در جلسه روز چهارشنبه 11 مهر، تصریح کرد: «فرصت نشد به این لوایح رسیدگی شود.امیدواریم در دستور کار این هفته شورا مورد رسیدگی قرار بگیرد». البته با توجه به نامه‌ای که لاریجانی از رهبری قرائت کرد، می‌توان دریافت که نگاه کلی نظام مثبت است و نباید نسبت به آینده این لایحه نگران بود.**روشنگری یک تصویبتصویب این لایحه در مجلس نشان داد که اگر قرار باشد تصمیمی در سطح کلان کشور گرفته شود،‌اگر افرادی با ارسال پیامک نمایندگان را تهدید کنند، برخی کارناوال خیابانی به راه بیندازند وعده‌ای مانند موحدی کرمانی ومحمدیزدی نیز فشار بیاورند، فایده‌ای برای جریان‌های محافظه‌کار در برنخواهد داشت و مسیر همان‌گونه که باید پیش می‌رود. این موفقیتی که روز گذشته در مجلس رقم خورد، پیروزی برای طرفداران شفافیت در کشور است و اگر به نتیجه نهایی برسد، مشخص است که همه به دنبال حذف فساد در کشور هستند و اگر در میان راه به مشکلی بر بخورد، مشخص می‌شود که در پشت صحنه دلسوزی برخی برای کشور چه اهدافی نهفته و چه نیاتی پیگیری می‌شود.منبع: روزنامه قانون؛ 1397.7.16 گروه اطلاع رسانی**9370**2002            "}