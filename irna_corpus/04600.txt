{"onTitr":" جهانگیری:    ","titr":" دارو‌های مورد نیاز در هر شرایطی تامین می شود","describe":" تهران - ایرنا- معاون اول رییس جمهوری گفت: تامین دارو و تجهیزات پزشکی مورد نیاز کشور همواره از اولویت های دولت بوده است و در هر شرایطی دارو های مورد نیاز مردم تامین می شود.", "text":"به گزارش ایرنا از پایگاه اطلاع رسانی معاون اول رییس جمهوری، «اسحاق جهانگیری» روز دوشنبه درجلسه ستاد فرماندهی اقتصاد مقاومتی با موضوع مدیریت تامین دارو و تجهیزات پزشکی در شرایط تحریم، افزود: دولت حساسیت ویژه ای نسبت به تامین داروی مورد نیاز مردم دارد.وی صنعت دارو سازی را از جمله صنایع خوب و پراهمیت کشور برشمرد و یادآور شد: شرکت های داروسازی به ویژه شرکت های دانش بنیان فعال در این زمینه، نقش با اهمیتی در تامین داروی مورد نیاز دارند و حدود 96 درصد داروهای مورد نیاز در داخل کشور تولید می شود که این موضوع از افتخارات کشور است. معاون اول رییس جمهوری خاطرنشان کرد: در همین راستا در سال جاری 3.5 میلیارد دلار برای تامین دارو و تجهیزات پزشکی پیش بینی شده تا دغدغه ای در زمینه تامین دارو و تجهیزات پزشکی مورد نیاز کشور وجود نداشته باشد. جهانگیری همچنین گفت: 300 میلیون دلار نیز با مدیریت بانک مرکزی در اختیار وزارت بهداشت، درمان و آموزش پزشکی بعنوان تنخواه قرار گرفته تا این وزارتخانه بتواند در مواقع ضروری و مورد نیاز از این منابع در جهت رفع مشکلات احتمالی تامین دارو استفاده کند. وی به برخی مشکلات شرکت های داروسازی کشور در تامین نقدینگی مورد نیاز اشاره کرد و از سازمان برنامه و بودجه خواست این موضوع را در دستور کار خود قرار دهد و با تمرکز ویژه بر آن، مشکل نقدینگی این شرکت ها را حل و فصل کند. معاون اول رییس جمهوری با یادآوری برخی گزارش ها از وجود قاچاق و خروج دارو از کشور، گفت: براساس گزارش وزیر بهداشت، درمان و آموزش پزشکی میزان قاچاق دارو از کشور اندک است که البته لازم است وزارت کشور تمرکزی جدی نسبت به این موضوع معطوف دارد تا از پدیده قاچاق و خروج دارو از کشور به همین میزان اندک نیز جلوگیری شود و دغدغه ای در این خصوص وجود نداشته باشد. جهانگیری ادامه داد: برای مبارزه با احتکار کالاهای اساسی و دارو نیز تصمیمات مناسبی در شورای عالی هماهنگی اقتصادی قوای سه گانه اتخاذ شده و تولید کنندگان نباید از پر بودن انبارهای رسمی خود نگرانی داشته باشند چرا که پر بودن انبارهای رسمی کشور موضوعی مثبت است و احتکار و اخلال به مواردی اطلاق می شود که افرادی بخواهند کالا و دارو را از چرخه توزیع و دسترس مردم خارج کنند. وی از وزارت امور خارجه خواست موضوع تحریم واردات دارو و تجهیزات پزشکی توسط آمریکا و سنگ اندازی این کشور بر سر راه استفاده از منابع مالی ایران در خارج از کشور برای واردات دارو را از طریق مجامع و محاکم بین المللی پیگیری حقوقی کند.مسعود پزشکیان نایب رییس اول مجلس شورای اسلامی هم در این نشست با تاکید بر ضرورت تقویت و حمایت از شرکت های داروسازی کشور گفت: حفظ و نگهداری از تجهیزات و لوازم پزشکی و مدیریت تقاضا نقش مهمی در مدیریت تامین دارو و تجهیزات پزشکی در شرایط تحریم دارد. دکتر حسن هاشمی وزیر بهداشت، درمان و آموزش پزشکی نیز در این جلسه با یادآوری این که قاچاق در زمینه دارو در کشور به صورت سازمان یافته نیست و میزان آن اندک است، مهم ترین مشکل شرکت های داروسازی کشور را کمبود نقدینگی عنوان کرد و خواستار توجه هر چه بیشتر دولت برای رفع دغدغه این شرکت ها شد. وی همچنین از تعیین کارگروهی برای تشکیل پرونده کسانی که به دلیل تحریم های دارویی آمریکا با مشکل مواجه شده اند، خبر داد و گفت: این گونه پرونده ها با جدیت و به سرعت از طریق وزارت امور خارجه کشورمان در مجامع بین المللی پیگیری خواهد شد.در این جلسه که وزرای صنعت، معدن و تجارت، ارتباطات و فناوری اطلاعات، نیرو، سرپرست وزارت تعاون، کار و رفاه اجتماعی، معاون علمی و فناوری رییس جمهوری، رییس سازمان امور اداری و استخدامی کشور، معاون رییس جمهوری در امور زنان و خانواده، رییس کل بانک مرکزی، فرمانده قرارگاه سازندگی خاتم الانبیاء و رییس هیات عامل صندوق توسعه ملی نیز حضور داشتند، نماینده وزارت بهداشت، درمان و آموزش پزشکی گزارشی از مدیریت تامین دارو و تجهیزات پزشکی در شرایط تحریم ارائه کرد و ضمن تشریح وضعیت موجود به بیان گزارشی از اقدامات صورت گرفته و پیگیری های انجام شده در جهت رفع کمبودها پرداخت. سیام * 1053**1336            "}