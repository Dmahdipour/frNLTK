{"onTitr":"","titr":" اردوغان: رسانه ها کشورهای غربی را اداره می کنند","describe":" آنکاراـ ایرناـ رجب طیب اردوغان رییس جمهوری ترکیه گفت: اداره کشورهای غربی بر عهده سران آنها نیست، بلکه رسانه ها مدیریت آن کشورها را بر عهده دارند.", "text":"به گزارش روز پنجشنبه ایرنا، اردوغان در مراسم آغاز سال تحصیلی مراکز آموزش عالی این کشور در سالن مرکز فرهنگی بش تپه به سخنرانی پرداخت و اظهار کرد: حتی کشورهای به گمان ما قدرتمند، از سوی سران آنها اداره نمی شوند، بلکه رسانه ها هستند که مدیریت کشور را بر عهده دارند.وی بیان کرد: در گذشته نیز در بعضی زمان ها اداره ترکیه نیز بر عهده رسانه ها بود و خبری از دموکراسی نبود.اردوغان افزود: اطلاعات گمراه کننده و دروغ های بزرگ زیادی علیه ترکیه در رسانه ها، محیط های دانشگاهی و فضای عمومی کشورهای غربی وجود دارد که متاسفانه این مسائل درک حقایق ترکیه را برای جوامع غربی سخت کرده است.وی تصریح کرد: دموکراسی واقعی قدرت خود را از مردم می گیرد و قوی بودن رسانه های هر کشوری نیز می تواند به دموکراسی کمک کند اما اصل قدرت دموکراسی در غرب از مردم دریافت می شود.مقامات نزدیک به حزب حاکم ترکیه بارها مواضع انتقادی تندی علیه رسانه های غربی داشته اند و آنها را به دشمنی با ترکیه محکوم کرده اند.اردوغان نیز همواره رسانه های غربی را حامی تروریست ها، عناصر حزب کارگران کردستان ترکیه (پ.ک.ک) و دلسوز کودتاگران گولنی معرفی کرده است.ادوغان پنج ماه پس از کودتای نافرجام 15 جولای 2016 در مراسم افتتاح بخش انگلیسی شبکه تی.آر.تی طی سخنانی، روزنامه نگاران غربی را به هواداری از فتح الله گولن مخالف سرسخت خود و متهم ردیف اول کودتا متهم کرد.وی اظهار کرد: اگر این کودتا پیروز می شد، آن زمان رسانه‌های خارجی دوربین‌های خود را بسیج می‌کردند و قلم به دست می شدند تا این کودتا را مشروع و قانونی نشان دهند.در همین ارتباط ابراهیم کالین سخنگوی ریاست جمهوری ترکیه پس از انتخابات اخیر ریاست جمهوری و نمایندگی مجلس با انتشار مقاله ای تحت عنوان &#39;دلایل پیروزی اردوغان در انتخابات&#39; در روزنامه دیلی صباح نوشت: رسانه های غربی با انتشار اخبار و گزارش های مسموم، قصد انحراف افکار مردم و تاثیرگذاری انتخابات اخیر ترکیه را داشتند اما اقدامات آن ها کارساز نبود و در تغییر نتیجه انتخابات ترکیه ناکام ماندند.رییس جمهوری ترکیه اواخر سال گذشته میلادی نیز در گفت و گو با شبکه سی.ان.ان تاکید کرد که 'رسانه های غربی پشت سازمان های تروریستی هستند و در پشت این سازمان های تروریستی، شما رسانه های قدرتمند غربی را پیدا می کنید و این چیزی است که ما باید به آن اذعان کنیم.'وی همچنین تصریح کرد: رسانه‌های خبری بزرگ غرب شامل روزنامه نیویورک تایمز، سی.ان.ان و بی.بی.سی، در تلاش برای تضعیف و ایجاد تفرقه در ترکیه هستند.اردوغان در مصاحبه با خبرنگاران خارجی نیز گفت: 'آیا می دانید هدف اصلی رسانه های غربی چیست؟ تضعیف ترکیه، ایجاد اختلاف و تفرقه و از بین بردن وحدت و همگرایی، تا به این وسیله بتوانند ترکیه را ببلعند، اما آنها در دستیابی به این هدف ناکام خواهند ماند چرا که ما چنین اجازه ای را به آنها نخواهیم داد.'خاورم/1905**1144            "}