{"onTitr":"","titr":" رودسر رکورددار بیشترین بارش باران در گیلان است","describe":" رشت - ایرنا - سرپرست اداره پیش بینی و هشدار سریع اداره کل هواشناسی گیلان گفت: بیشترین بارندگی ها در استان تا زمان حاضر مربوط به شهرستان رودسر با 222 میلیمتر بارش بوده که حدود 147 میلیمتر از این بارش ها فقط طی یک ساعت و نیم تا دو ساعت باریده است.", "text":"شهرستان رودسر در 75 کیلومتری شرق مرکز استان گیلان واقع است.مازیار غلامی جمعه شب در گفت وگو با ایرنا همچنین میزان بارندگی ها در لاهیجان را 94 میلیمتر و رشت را 29 میلیمتر ذکر کرد.وی با پیش بینی اینکه بارش ها به تناوب تا یکشنبه آینده ادامه دارد، افزود: بارش ها در نقاط مختلف استان شدت و ضعف دارد که بر این اساس بارش ها طی امشب تا ظهر فردا (شنبه) در مناطق شرقی و مرکزی استان از شدت بیشتری برخوردار است اما از فردا ظهر این بارش ها در غرب استان شدت بیشتری خواهد یافت.سرپرست اداره پیش بینی و هشدار سریع اداره کل هواشناسی گیلان همچنین برای صبح یکشنبه نیز بارش های پراکنده پیش بینی و اضافه کرد: آسمان استان برای فردا ابری و مه آلود ، بارندگی، وزش باد ( گاهی شدید و  یا خیلی شدید) رعدو برق ، کاهش دما و اواخر وقت کاهش ناپایداری خواهد بود. به گفته غلامی، طی 48 ساعت آینده دریا مواج و توفانی بوده و برای فعالیت های مرتبط با دریانوردی مناسب نیست.به دنبال بارش های شدید در گیلان بویژه مناطق شرقی استان از جمله شهرستان های لنگرود و رودسر، مصطفی سالاری استاندار گیلان غروب جمعه به منظور بازدید از مناطق آبگرفته و روند خدمات رسانی، به این شهرستان ها سفر کرده است. علی اوسط اکبری مقدم سرپرست معاونت هماهنگی امور عمرانی استانداری گیلان نیز به ایرنا گفت که تمامی تمهیدات لازم برای مقابله با دشواری ها و خسارت های احتمالی ناشی از بارش های شدید باران در استان اندیشیده شده است. 7296 / 2007            "}