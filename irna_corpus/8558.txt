{"onTitr":" ابراهیم اصغرزاده:    ","titr":" فضای اصلاحات حامی رییس جمهوری است","describe":" تهران- ایرنا- فعال سیاسی اصلاح طلب گفت: فضای اصلاحات در حمایت از آقای روحانی است و همه متوجه هستند که بخشی از مشکلات دولت ساختاری بوده و بخشی از آن در حیطه اراده و تصمیم های دولت است", "text":"ابراهیم اصغر زاده روز پنجشنبه در گفت و گو با خبرنگار سیاسی ایرنا درباره جزییات نشست اصلاح طلبان با حجت الاسلام حسن روحانی رییس جمهوری اظهار داشت: آقای روحانی بسیار منطقی و همدلانه صحبت کرد و دولت را نیازمند همدلی و همکاری بخش های مختلف جامعه به خصوص روشنفکران، تاثیرگذاران و اصلاح طلبان دانست؛ اصلاح طلبان هم اعلام کردند در پی منافع جناحی نیستند.وی برگزاری این جلسه را خوب ارزیابی کرد و افزود: هر دو طرف به ضرورت برگزاری این جلسه رسیده بودند؛ انتقادهای دوستان اصلاح طلب منطقی و از سر دلسوزی بود. به هیچ وجه به دنیال منافع جناحی و گروهی نبودند و همه اعلام کردند که برای ما مسائل فراجناحی و ملی مهم است و هرچه نیاز کشور است،باید انجام شود.نماینده ادوار مجلس شورای اسلامی ادامه داد: این درک متقابل باعث شد که جلسه سه ساعته خوبی داشته باشیم؛ هم آقای روحانی اعلام کرد که احتیاج به کمک اصلاح طلبان دارد و هم اصلاح طلبان اعلام کردند که از دولت حمایت خواهند کرد. این فعال سیاسی اصلاح طلب گفت: همه متوجه هستند که بخشی از مشکلات دولت ساختاری و بخشی قانونی و حقوق است و تنها بخشی از آن در حیطه اراده دولت است و رفع مشکلات بخش ساختاری احتیاج به همت بزرگتری برای اصلاح دارد و برطرف کردن مشکلات قانونی نیازمند رایزنی های بیشتری در مجلس است.به گفته اصغرزاده، «آقای روحانی انتظار داشت، نمایندگان مجلس در استیضاح وزیران یا تفکیک وزارتخانه ها جدیت بیشتری به خرج دهند». وی ادامه داد: آقای روحانی احساس می کرد که در ماه های اخیر بدنه اجتماعی دولت با دچار ریزش نیرو شده است و به دلیل ضعف در برقراری ارتباط با جامعه باید از اصلاح طلبان کمک گرفته شود از این رو به صراحت اعلام کرد که اصلاح طلبان نباید پشت دولت را خالی کنند.این فعال سیاسی اظهار داشت: در این جلسه اصلاح طلبان به رییس جمهوری توضیح دادند که چرا جامعه دچار مشکل شد و چرا اصلاح طلبان دلسرد شدند که چون این دلایل از زبان مردم ابراز شد، قانع کننده بود.اصغرزاده اظهار داشت: به گفته اصلاح طلبان حاضر در این جلسه، اگر مردم نومید شده اند، به دلیل تغییر نگاه آنها است.اصغرزاده تاکید کرد: رییس جمهوری بخشی از این انتقادها را جواب داد و آنها را وارد دانست و بخشی را هم توضیح داد که زبان دولت در اعلام موانع و اینکه برنامه هایش چگونه نقش برآب می شود، الکن است؛ رییس جمهوری گفت عده ای در کشور نقشه ها و برنامه های دولت را ناکام می گذارند و این باعث می شود که دولت ناکارآمد جلوه کند. عضو اسبق شورای شهر تهران در تشریح جزییات سخنان رییس جمهوری در نشست با اصلاح طلبان تصریح کرد: رییس جمهوری گفت نمی خواستم در جلسه سئوال از رئیس جمهور شرکت کنم چون آن را مخالف قانون اساسی می دانستم اما رهبری از من خواستند که در جلسه شرکت و همدلانه صحبت کنم و به همین دلیل مطالب صریحی که از مشکلات برای ارائه آماده کرده بودم، کنار گذاشتم. رییس جمهوری همچنین از نقشه ها و مداخلات ارزی که دائما برنامه های دولت را خنثی می کند و نیز درباره اقدام های دولت در این زمینه صحبت کرد. این فعال سیاسی اصلاح طلب ادامه داد: رییس جمهوری همچنین درباره آینده کشور و اینکه دولت نیاز دارد تا برای ماه های آینده امید بین مردم افزایش پیدا کند و مردم متوجه برنامه های دولت باشند، سخن گفت و اصلاح طلبان هم قبول داشتند که این امید باید در مردم ایجاد شود اما باید ساختار و برخی سیاست های دولت اصلاح شود.اصغرزاده تاکید کرد: در حوزه رابطه دولت با قوای دیگر، با توجه به اینکه تعدادی از نمایندگان مجلس هم در جلسه حضور داشتند، انتظار آقای روحانی درک صمیمانه مجلس از اقدام های دولت در زمینه استیضاح وزیران و به خصوص تصویب آخرین بخش از لوایح مرتبط با همکاری ایران با گروه ویژه اقدام مالی (FATF) بود. اصغرزاده گفت: به گفته آقای روحانی حتی دوستان و هم پیمانان ایران هم اعلام کرده اند که در صورتی که این لوایح تصویب نشود، امکان مراوده مالی و بانکی با ایران را نخواهند داشت، بنابراین همه حاضران در جلسه قبول داشتند که FATF باید تصویب شود و تصویب آن را نیاز کشور برای بازسازی ایران با دنیای خارج می دانستند. دبیر کل پیشین حزب همبستگی بیان کرد: آقای روحانی درباره اتفاقات پس از خروج ترامپ از برجام و تلاشی که دولت برای باقی ماندن ایران در برجام انجام داد، توضیحاتی داد که این نکته از نظر اصلاح طلبان موفقیتی برای دولت بود و اعلام کردند که باقی ماندن ایران در برجام مهم تر از خود برجام برای ایران است.وی اظهار داشت: اصلاح طلبان معتقدند نقشه آمریکا این بود که شرایط را به گونه ای ایجاد کند که ایران به دست خود برجام را ترک کند، باقی ماندن ایران در برجام باعث شد ایران پیروزی های حقوقی و اخلاقی در سازمان ملل، شورای امنیت و دادگاه لاهه را به دست آورد. این پیروزی ها موقعیت اخلاقی ایران را در جهان مستحکم کرده است. وی تصریح کرد: اعضای جلسه قبول داشتند که در ماه های آینده دولت ابتکارهای عمل بیشتری به ویژه در منطقه باید نشان دهد و همچنین در ایجاد پیمان های و ائتلاف هایی با دنیا بکوشد. به همین دلیل یکی از نکاتی که در این جلسه تاکید شد، این بود که در داخل کشور حتما باید دولت قانونی به رسمیت شناخته شود و دولت تنها سخنگوی داخل و خارج کشور باشد، همه نیروهای داخلی اعم نظامی و امنیتی، ذیل برنامه ها و سیاست های دولت حرکت کنند.اصغرزاده اظهار داشت: به عقیده اصلاح طلبان هرچه دولت در نمایندگی اکثریت جامعه قوی تر باشد و تمامی نهادهای امنیتی از دولت حمایت کنند، دست دولت در سیاست خارجی و ایجاد مراوده با جامعه جهانی بازتر خواهد بود. اصغر زاده درباره حاشیه های حضور یا غیبت برخی چهره ها در نشست رییس جمهوری با اصلاح طلبان هم گفت: شاید حضور نیافتن برخی از چهره ها به دلیل دیر دعوت شدن یا برنامه ها و مشکلات دیگری بوده باشد اما بعید می دانم از اصلاح طلبانی که دعوت شده اند، کسی عامدانه و به نشانه اعتراض نیامده باشد و اگر انتقادی هم بوده این جلسه ظرفیت مطرح شدن انتقادات را داشته است.به گزارش ایرنا، دیدار حجت الاسلام روحانی و جمعی از فعالان سیاسی اصلاح طلب، شامگاه یازدهم مهرماه به میزبانی رییس جمهوری برگزار شد.‌سیام**9402**            "}