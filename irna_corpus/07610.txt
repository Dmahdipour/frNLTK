{"onTitr":"","titr":" کاروان شترها به بیرون تالاب هامون رانده شدند","describe":" زاهدان - ایرنا - مدیر کل حفاظت محیط زیست سیستان و بلوچستان گفت: محیط بانان زابل حین گشت زنی در بستر تالاب بین المللی هامون یک کاروان 300 نفری شتر را از این منطقه حفاظت شده بیرون راندند.", "text":"وحید پورمردان روز شنبه در گفت و گو با خبرنگار ایرنا اظهار داشت: همه ساله گله های بزرگ شتر به صورت غیرمجاز وارد مناطق حفاظت شده شمال استان شده و باعث تخریب گسترده پوشش گیاهی، اشغال کردن چشمه ها و مصرف منابع محدود آب، فرسایش و نابودی بافت و خاک و سرانجام ایجاد گرد و خاک می شوند.وی تاکید کرد: چرای بی رویه احشام در داخل تالاب هامون موجب نابودی پوشش گیاهی مناسب آن و تشدید پدیده گرد وغبار در منطقه سیستان می شود.مدیر کل حفاظت محیط زیست سیستان و بلوچستان افزود: در این راستا یگان حفاظت محیط زیست در شمال سیستان و بلوچستان با تمام قوا و به صورت شبانه روزی در محدوده تالاب هامون برای جلوگیری از نابودی پوشش گیاهی این تالاب با چرای بی رویه ی دامها در حال گشت زنی و مراقبت است.به گزارش ایرنا تالاب بین المللی هامون در زمان پرآبی یکی از تالاب های مهم دنیا و بزرگترین دریاچه آب شیرین در سراسر فلات ایران محسوب می شود که با مساحتی حدود 5700 کیلومتر مربع و دامنه عمق یک تا پنج متر در ناحیه کویری و بیابانی شرق کشور، در منطقه سیستان واقع شده است.این تالاب از سه بخش به نام های هامون پوزک در شمال شرقی، هامون صابُری در شمال و هامون هیرمند در غرب و جنوب غربی سیستان شکل گرفته است.بخش وسیعی از هامون پوزک و قسمت عمده هامون صابُری در خاک افغانستان و بقیه هامون ها در خاک ایران قرار دارد.سطح هر یک از هامون ها بسته به میزان آب ورودی، فصول پر بارش، خشکسالی ها و ترسالی ها تفاوت داشته و تابعی از آب جریان یافته در رودخانه هیرمند، خروجی پشت سدها و رودخانه های فصلی دیگر است که در زمان پرآبی هر سه هامون به هم متصل شده و تالاب بزرگ بین المللی را تشکیل می دهند.قطع کامل آب رودخانه هیرمند سبب خشکیدن تالاب بین المللی هامون شده و در 18 سال گذشته بستر خشکیده این تالاب به محل تاخت و تاز برخی خودروها، چرای دام ها و برداشت شن از آن به دور از چشم ماموران و در نهایت به کانون ریزگردها تبدیل شده است.7316 **6081            "}