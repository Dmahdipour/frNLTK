{"onTitr":"","titr":" برای پیشگیری از سیل، مازندران نیاز به اعتبار ویژه دارد","describe":" نوشهر - ایرنا - فرمانداران شهرستان های نوشهر، چالوس و کلاردشت با اشاره به سیل های چند سال اخیر در منطقه خواستار اختصاص اعتبار لازم به مازندران برای اجرای طرح های پیشگیرانه در برابر سیل شدند.", "text":"به اعتقاد فرمانداران این منطقه، خسارت هنگفت ناشی از سیل در دو دهه گذشته به بخش های مختلف این شهرستان ها براساس تجربه های سنوات گذشته به عوامل مختلف بستگی دارد که باید علت های وقوع سیل ها بررسی و در بعد پیشگیری، مقابله و مهار آن گام های بلندی برداشت و این امر نیازمند اعتبارات ویژه است.به گفته آنان، جایگزین کردن پل های جدید به جای پل های قدیمی، مکانیزه کردن سردهنه های کشاورزی، آزاد سازی حریم رودخانه ها، ایجاد کانال های جدید، ساخت دیوار حایل رودخانه ها، برخورد جدی با هرگونه ساخت وساز غیرمجاز، پاکسازی ولایروبی بموقع رودخانه ها، جلوگیری از برداشت شن وماسه از بستر رودخانه ها، برخورد جدی با متجاوزان به عرصه های منابع طبیعی، ترویج فرهنگ بیمه ساختمانی، محصولات کشاورزی و توجه به مقوله آموزش را از موثرترین شیوه های پیشگیری، مقابله و مهار سیل در این منطقه است.فرماندار نوشهر روز دوشنبه در جلسه ستاد مدیریت بحران سه شهرستان نوشهر، چالوس و کلاردشت با حضور رئیس سازمان  مدیریت بحران کشور گفت: امکانات سخت افزاری نوشهر محدود است و جوابگوی مقابله با بارش 258 میلی متری و سیل اخیر این منطقه نیست.عبدالصمد صفرنژاد به حدود 56 میلیارد تومان خسارت به بخش مختلف این شهرستان اشاره کرد و گفت: این در حالی است که در صورت تخصیص اعتبار لازم برای پیشگیری می توانستیم خسارت های زیاد این سیل را کاهش دهیم.وی تصریح کرد: قبل از تخریب پل کمربندی موسی آباد طی نامه ای در خواست شده بود که هرچه سریعتر این پل باید مقاوم سازی شود.وی ادامه داد: در حال حاضر با خراب شدن پل کمربندی موسی آباد تردد شرق به غرب مازندران تنها از طریق پل ماشلک صورت می گیرد که با توجه به قدمت آن کار مطلوبی نیست و علاوه بر این شاهد بروز ترافیک سنگین در شهر هستیم.فرماندار نوشهر همچنین با اشاره به وضعیت گوشواره و دیواره حایل پل مکارود خواستار رفع مشکلات این پل شد تا در بارش های بعدی شاهد تخریب این پل نیز نباشیم.فرماندار چالوس نیز در این جلسه گفت: امروز تمامی مناطق آسیب پذیر شهرستان با توجه به تجربه چندین ساله شناخته شده هستند.محمد ناصر زندی ادامه داد: ولی برغم اعلام نیاز، برای عملیات پیشگیری همچون ایجاد کانال جدید برای انتقال آب بالا دست کمربندی، احداث دیوار حایل و استحکام پل ها و احداث پل جدید به جای پل قدیمی چالوس اعتباری در نظر گرفته نشده است.وی همچنین خواستار همکاری بیش از پیش منابع طبیعی شهرستان چالوس برای جمع آوری درختان جنگل با قدمت و در مسیر رودخانه برای کاهش تبعات سیل در منطقه شد.فرماندار کلاردشت نیز در این جلسه با اشاره به سیل سال 90 و 92 در این شهرستان افزود: تاکنون 25 میلیارد تومان برآورد خسارت سیل های سال های گذشته به این شهرستان اختصاص نیافته است.کامران پولادی گفت: با توجه به ضرورت ایجاد دیوار حایل برای رودخانه حفاظت شده سرد آبرود ولی هیچ اعتباری در این زمینه تاکنون برای شهرستان اختصاص نیافته است و در صورت بروز بارندگی شدید احتمال بروز سیل در این شهرستان دور از انتظار نیست.مدیرکل مدیریت بحران استانداری مازندران نیز در این جلسه با اشاره به سیل های چند سال اخیر در غرب مازندران خواستار تامین اعتبار برای خریداری و استقرار ماشین آلات راهداری در این منطقه برای اقدامات سریع تر در مقابله با بحران شد.علی اصغر احمدی تصریح کرد: برنامه ریزی و اتخاذ تدابیری همچون لایروبی تمامی انهار و رودخانه ها موجب کاهش خسارت های جانی و مالی سیل اخیر در مازندران شد.نماینده نوشهر، چالوس و کلاردشت در مجلس در این جلسه گفت: در 10 سال گذشته شاهد بروز 5 سیل در منطقه بودیم که این برای مردم قابل پذیرش نیست.قاسم احمدی بر ضرورت اتخاذ تدابیر پیشگیری با اختصاص بودجه لازم تاکید کرد و افزود: عملیات های پیشگیرانه از حوادث درصدی از عملیات مقابله با بحران را شامل می شود و این موضوع باید مورد توجه مسئولان استانی و کشوری قرار گیرد.رئیس سازمان مدیریت بحران کشور هم در این جلسه با اشاره به بارندگی و سیل  چند روز گذشته در مازندران گفت: هم اکنون برای مازندران 2 میلیارد تومان از محل تملک دارایی و یک میلیارد تومان نیز از محل هزینه ای پیشنهاد تنخواه شده است.اسماعیل نجار افزود: بعد از برآورد دقیق خسارت، اعتبار لازم با توجه به دستورالعمل ها برای حوزه های مختلف در نظر گرفته خواهد شود.وی گفت: با وجود این که رقم یاد شده رقم خوبی برای مبارزه با بحران محسوب می شود اما روند و فرآیند تامین آن مناسب نیست و در تلاشیم تا فرآیند آن را کوتاه تر کرده و اختیارات مدیریت بحران را بیشتر کنیم.نجار با اشاره به خسارات به منازل مسکونی گفت: سقف تسهیلات بخش مسکن آسیب دیده روستایی در اثر سیل برای هر منزل  40 میلیون تومان با کارمزد 4 درصد و برای خانه ها در حوزه شهری هم 50 میلیون تومان با کارمزد 5 درصد تعیین شده است .وی افزود: ضمن اینکه برای کمک معیشتی صاحبان هر یک از واحدهای روستایی و شهری مبلغ 10میلیون تومان در نظر گرفته شده است.بارش شدید باران به همراه سیلاب روزهای جمعه و شنبه در استان مازندران خسارت سنگینی به تاسیسات  زیربنایی استان خصوصا غرب مازندران وارد کرده است./1295/ 1602/1899            "}