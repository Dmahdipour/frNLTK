{"onTitr":" جهانگیری:    ","titr":" ایران از ظرفیت‌های ایزو در برنامه‌های توسعه‌ای خود استفاده می‌کند","describe":" تهران - ایرنا - معاون اول رییس جمهوری گفت: ایران به عنوان کشوری در حال توسعه با وجود برخی محدودیت ها علاقه مند است از ظرفیت های سازمان بین المللی استاندارد (ایزو) در جهت پیشبرد برنامه های توسعه ای خود استفاده کند.", "text":"به گزارش ایرنا از پایگاه اطلاع رسانی معاون اول رییس جمهوری، اسحاق جهانگیری روز چهارشنبه در دیدار « سرجیو موجیکا » دبیرکل سازمان بین المللی استاندارد (ایزو) اظهار داشت: ایران به عنوان کشوری در حال توسعه با وجود برخی محدودیت ها علاقه مند است از ظرفیت های سازمان بین المللی استاندارد در جهت پیشبرد برنامه های توسعه ای خود استفاده کند.جهانگیری با تاکید بر این که یکی از پیش نیاز‌های اصلی توسعه، استاندارد سازی کالا‌ها و فرآیند‌های مختلف تولید است، گفت: سازمان ملی استاندارد ایران تلاش‌های زیادی برای استاندارد سازی در جهت منافع ایران و کشور‌های اطراف انجام داده است. وی با اشاره به جایگاه ایران در منطقه، از نیروی جوان و تحصیل کرده به ویژه حضور هزاران فارغ التحصیل رشته های مهندسی به عنوان فرصتی برای توسعه یاد کرد و گفت: تجربه جمهوری اسلامی ایران در منطقه از همه کشورها در حوزه توسعه و صنعت بیشتر بوده است و می تواند علاوه بر توسعه کشور به سایر کشورهای همسایه برای پیشرفت کمک کند.وی با اشاره به اقدامات سازمان ملی استاندارد ایران در استفاده از همه ظرفیت های علمی و اقتصادی کشور خاطر نشان کرد: سازمان ملی استاندارد ایران برای انجام ماموریت های خود همکاری خوبی با دانشگاه ها و فعالان اقتصادی کشور برقرار کرده است.جهانگیری با اشاره به تحریم های یک جانبه و ظالمانه آمریکا علیه ملت ایران و آثار محدودیت زای آن در برخی از بخش های علمی، فنی و استاندارد، اظهار داشت: ما تمام مساعی خود را در جهت اقدامات پیش گیرانه بکار گرفته ایم تا به سلامت مردم و جامعه از این بابت آسیب وارد نشود اما انتظار داریم که سازمان های بین المللی نیز در این زمینه به مسئولیت ها و وظایف خود به طور دقیق عمل کنند.معاون اول رییس جمهوری تصریح کرد: دولت جمهوری اسلامی ایران از همه توافقات سازمان ملی استاندارد ایران با سازمان بین المللی استاندارد حمایت می کند و برای ایجاد دبیرخانه های مختلف در ایران که مدنظر سازمان بین المللی استاندارد است، آمادگی دارد.وی با قدردانی از حمایت های سازمان بین المللی استاندارد برای حضور کارشناسان ایرانی در کمیته های فنی و سطوح مختلف تصمیم گیری این سازمان، تصریح کرد: جمهوری اسلامی ایران آمادگی دارد در زمینه های مورد نظر سازمان بین المللی استاندارد همکاری های خود را با این سازمان ارتقاء دهد.دبیرکل سازمان بین المللی استاندارد (ایزو) نیز در این دیدار با بیان این که ایزو سازمانی بین المللی در حوزه تدوین استاندارد و استاندارد سازی است، گفت: تلاش این سازمان تدوین استاندارد های جهانی است و رعایت استاندارد در همه شئون زندگی و نیز در توسعه اقتصادی و اجتماعی است.«سرجیو موجیکا» تصریح کرد: سازمان بین المللی استاندارد صرفاً در اختیار کشورهای توسعه یافته و پیشرفته نیست بلکه تلاش این سازمان این است که وضعیت استاندارد را در تمام کشورهای عضو ارتقاء ببخشد.وی با قدردانی از تلاش های فعالانه سازمان ملی استاندارد ایران در همکاری با ایزو افزود: سازمان ملی استاندارد ایران نقش خود را برای همکاری و حضور مجدانه در سازمان بین المللی استاندارد به خوبی ایفا کرده با وجود چالش های پیش روی ایران، سازمان ملی استاندارد در کمیته های فنی ایزو حضوری فعالانه دارد.دبیر کل سازمان بین المللی استاندارد با اشاره به اینکه گروه منتخبی در ایزو تحت عنوان کمیته فنی برای پیشبرد و تدوین استاندارد های جهانی تشکیل شده است، گفت: این کمیته دارای 15 عضو است که شش عضو آن اصلی و 9 عضو دیگر از طریق انتخابات میان 162 کشور عضو سازمان برگزیده می شوند و خوشبختانه سازمان ملی استاندارد ایران یکی از 9 عضو است.وی با اشاره به ظرفیت های فراوان جمهوری اسلامی ایران و تلاش های انجام شده در جهت تدوین استانداردهای جهانی گفت: سازمان بین المللی استاندارد در کنار ایران خواهد بود و از ظرفیت ها و تجربیات ایران در تدوین استاندارد های جهانی استفاده خواهد کرد.سرجیو موجیکا افزود: سازمان ملی استاندارد ایران دارای سه دبیرخانه است و در سال 2020 میلادی نشست هیات مدیره فنی سازمان بین المللی استاندارد در ایران برگزار خواهد شد و یکی از دلایل این سفر اعلام حمایت از فعالیت های ایران و استفاده از تجربیات این کشور در امر توسعه است.وی افزود: سازمان بین المللی استاندارد تمام تلاش خود را برای تسهیل حضور کارشناسان ایرانی در کمیته های فنی ایزو به کار خواهد گرفت و از حضور آنان استقبال خواهد کرد.سیام**1751**1535            "}