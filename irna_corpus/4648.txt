{"onTitr":" مدیرکل دامپزشکی :    ","titr":" 13 کانون بیماری هاری در استان یزد شناسایی شد","describe":" یزد - ایرنا - مدیرکل دامپزشکی یزد با اشاره به پاکسازی استان از کانون بیماری هاری در چند سال اخیر از شناسایی 13 کانون این بیماری در سال 1397 خبر داد و آن را بی‌سابقه دانست.", "text":"هاری نوعی بیماری ویروسی است که از طریق بزاق حیوان هار و محل گازگرفتگی وارد بدن شده و به سمت اعصاب انتهایی در ماهیچه‌ها می‌رود و شروع به تکثیر می‌کند،این ویروس در انسان و سایر پستانداران خونگرم قابلیت رشد و تکثیر دارد. به گزارش ایرنا، دکتر علی‌اکبر حداد زاده روز دوشنبه به مناسبت هفته دامپزشکی (20 - 14 مهرماه) بابیان اینکه هاری ازجمله بیماری مشترک بین انسان و دام است، افزود: کانون این بیماری در شهرستان‌های یزد ، خاتم ، ابرکوه و بهاباد شناسایی شد. وی علت افزایش بیماری هاری در استان را خشکسالی بیان کرد و اظهار داشت: وحوش برای تأمین غذا به حاشیه شهرها می‌آیند و بیماری را به سگ‌های ولگرد و گربه منتقل می‌کنند. وی افزود: این اداره کل در راستای کنترل و پیشگیری علاوه بر جلسات مختلف با فرمانداران و بخشداران شهرستان‌ها ، نسبت به واکسینه کردن سگ‌های دارای صاحب اقدام کرده است. حداد زاده اظهار داشت : فردی که با حیوان گزیدگی روبرو شد، بلافاصله باید اصل را بر ابتلای حیوان به هاری قرار دهد و به یکی از مراکز بهداشتی استان مراجعه کند. ** خطر آنفلوآنزای پرندگان در کمین مرغداران مدیرکل دامپزشکی یزد با اشاره به آنفلوآنزای فوق حاد پرندگان ادامه داد: با آغاز فصل سرما احتمال شیوع این بیماری در میان طیور وجود دارد، باید مرغداران نکات بهداشتی را در این زمینه رعایت کنند. وی افزود: در سال جاری موردی از بروز بیماری یادشده در استان گزارش نشد، ولی امکان شیوع آن وجود دارد به همین دلیل باید مراقبت‌ها و اقدام‌های پیشگیری انجام شود. مدیرکل دامپزشکی یزد ادامه داد: بالا بردن سطح آگاهی مردم از بیماری آنفلوآنزای فوق حاد پرندگان و نحوه انتقال آن از مهمترین راه‌های مقابله و کاهش آثار است. وی یادآور شد: سال گذشته 23 واحد مرغداری صنعتی استان به بیماری یادشده مبتلا شدند که در اسرع وقت با اقدام به‌موقع کارشناسان بیماری مهار و کنترل شد. حداد زاده در ادامه با اشاره به بیماری تب برفکی افزود: در سال گذشته 13 هزار و 336 رأس دام علیه این بیماری واکسینه شدند اما یکی از مشکلاتی که اکنون با آن مواجه هستیم باید واکسن‌ خریداری شود. وی تأکید کرد: دامداران توان پرداخت بهای واکسن را ندارند، امیدواریم در این زمینه اقدامی صورت گیرد که واکسن رایگان در اختیار دامداران قرار گیرد. مدیرکل دامپزشکی یزد تعداد کشتارگاه‌های دام استان را 10 مورد بیان کرد و افزود: از این تعداد 2 مورد صنعتی و بقیه نیمه‌صنعتی هستند. مدیرکل دامپزشکی یزد یادآور شد: همچنین چهار کشتارگاه طیور با ظرفیت 14 هزار قطعه در ساعت و چهار کشتارگاه بلدرچین با ظرفیت هفت هزار و 400 قطعه در ساعت فعالیت دارد. وی در ادامه تعداد واحدهای بسته‌بندی فرآورده‌های خامی و دامی استان را 34 مورد و مراکز جمع‌آوری شیر را 37 مورد عنوان کرد و گفت: این مراکز ظرفیت جمع‌آوری 275 تن شیر رادارند. مجموعه مراکز خدمات بهداشتی و دامپزشکی استان 79 واحد است همچنین سه میلیون واحد دامی و یک هزار و 100 واحد طیور در استان وجود دارد . امسال شعار هفته دامپزشکی سلامت غذا از مزرعه تا سفره انتخاب‌شده است. 2088/ 2047/            "}