{"onTitr":"","titr":" حال دانش آموز حادثه دیده رزنی رو به بهبودی است","describe":" همدان- ایرنا- مدیر روابط عمومی اداره کل آموزش و پرورش همدان گفت: دانش آموز رزنی که 16مهر، با حادثه سقوط مصالح در مدرسه آسیب دیده بود رو به بهبودی است و تا چند روز دیگر از بیمارستان مرخص می شود.", "text":"محمد سهرابی روز پنجشنبه در گفت و گو با ایرنا افزود: روز دوشنبه 16 مهرماه «امیرحسین بخشی» دانش آموز هشت ساله پایه دوم ابتدایی در زنگ ورزش و در حین بازی در محوطه انتهایی مدرسه ابتدایی شهید رجبی روستای سیراب دچار حادثه شد.وی با اشاره به اینکه در این حادثه قسمتی از قرنیز و سنگ بالای دیوار به روی این دانش آموز سقوط کرد اظهار داشت: پس از این حادثه این دانش آموز با یک دستگاه آمبولانس به بیمارستان بعثت همدان انتقال یافت و بلافاصله عملیات درمانی آن آغاز شد.سهرابی عنوان کرد: طبق نظر پرشکان قسمتی از دنده این دانش آموز در نزدیک قفسه سینه دچار فرورفتگی شده، از ناحیه کتف زخم برداشته و مهره‌های گردن وی نیز آسیب دیده است.وی ادامه داد: در عیادتی که از این دانش آموز توسط مسئولان اداره کل آموزش و پرورش همدان انجام شد در مجموع پزشکان وضعیت عمومی او را خوب ارزیابی کردند.سخنگوی آموزش و پرورش ادامه داد: در حال حاضر شرایط جسمانی «امیرحسین بخشی» مناسب است و تا چند روز دیگر برای بدست آوردن سلامتی کامل در بیمارستان تحت مراقبت قرار می گیرد.مدرسه ابتدایی شهید رجبی روستای سیراب نوساز است و به تازگی توسط بنیاد برکت در جوار مدرسه قدیمی احداث شده است.امسال 287 هزار دانش آموز در مدارس استان همدان تحصیل می کنند.9904/2087            "}