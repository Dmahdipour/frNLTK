{"onTitr":" رییس حوزه هنری خوزستان :    ","titr":" تریبون در اختیار مدعیان هنر نمی گذاریم","describe":" اهواز - ایرنا - رییس حوزه هنری خوزستان گفت: صرفا با استناد به ادعای هنرمند بودن به کسی تریبون و میدان نمی دهیم بلکه یک هنرمند باید توانایی های خود را در قالب آثار و آفرینش هایش به نمایش بگذارد تا بتوان فرصت را در اختیار او نهاد.", "text":"به گزارش ایرنا حجت الاسلام والمسلمین سید شهاب الدین طباطبایی روز دوشنبه در نشست خبری همایش نشست روایت راویان در پلاتو حوزه هنری اهواز اظهار داشت: از کسی حمایت می‌کنیم که توانمندی و استعداد خود را در عرصه هنر ثابت کرده باشد. رییس حوزه هنری خوزستان ادامه داد: نقدهایی به حوزه هنری خوزستان شده که برخی از آنها را به دور از انصاف می دانیم هر چند هیچ کسی مبرا از ایراد نیست ما نیز از نقد سازنده برای اصلاح خود استقبال می‌کنیم. وی توضیح داد: برخی از نقدها مغرضانه و ناشی از کم‌اطلاعی افراد است و می توان گفت عملکرد حوزه هنری در یک سال گذشته در بخش های فرهنگی و هنری عملکرد قابل قبولی بوده است. طباطبایی با اشاره به نبود ترجمه آثار دفاع مقدس در عملکرد حوزه هنری خوزستان بیان کرد : ترجمه آثار دفاع مقدس به زبان‌های خارجی تاکنون مورد توجه ما نبوده است و این موضوع نیز مطالبه چند هفته پیش مقام معظم رهبری است که تاکنون در حوزه هنری انجام نشده اما سعی می‌کنیم آن را انجام دهیم. وی با اشاره کوتاهی به عملکرد یک ساله حوزه هنری خوزستان گفت: در یک سال گذشته چهار کتاب خاطرات به نام های 'شهید شرافت'، 'تیمار غریبان'، 'شرجی‌تر از جنگ' و 'دین' منتشر کردیم. رییس حوزه هنری خوزستان ادامه داد: در حوزه موسیقی و سرود ارزشی نیز سه گروه سرود حوزه هنری آثار خوبی تولید کردند که در جشنواره‌های سرود کشور و همچنین صدا و سیمای کشور اجرا شد. 7164/6002            "}