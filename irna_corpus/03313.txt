{"onTitr":"","titr":" 128 مرغداری غیرمجاز در آذربایجان شرقی تعطیل شد","describe":" تبریز- ایرنا- مدیرکل دامپزشکی آذربایجان شرقی گفت: در سال جاری 128 مرغداری غیرمجاز در استان تعطیل و 30 مرغداری غیرمجاز ساماندهی شد.", "text":"امیرحسین بهداد روز سه شنبه در گفت و گو با خبرنگاران با اشاره به اینکه در سال های اخیر بیماری آنفلوانزای فوق حاد پرندگان در دنیا شایع شده است، افزود: اقدامات لازم برای پیشگیری از بروز و شیوع این بیماری در استان انجام شده و در آماده باش کامل قرار داریم.وی ادامه داد: در یکی از استان های کشور یک میلیون قطعه مرغ درچند روز گذشته به دلیل بیماری آنفوانزای مرغی معدوم سازی شدند با این وجود در خصوص شیوع این بیماری در آذربایجان شرقی هیچ نگرانی وجود ندارد.بهداد با تاکید بر اینکه از آمادگی کامل برای کنترل بیماری آنفلوانزا در استان برخوردار هستیم، گفت: در سال گذشته یکی از دستورالعمل های سازمان دامپزشکی کشور عدم ارائه آمار در خصوص این بیماری بود ولی امسال اجازه اطلاع رسانی دقیق و شفاف صادر شده است.وی اظهار داشت: در سال 95 بیماری آنفلوانزای فوق حاد پرندگان خسارت سنگینی در 23 استان کشور برجای گذاشت که خوشبختانه با اقدامات پیشگیرانه ای که در این استان انجام شد تلفات کمی داشتیم.مدیرکل دامپزشکی آذرباجان شرقی با اشاره به اینکه این استان یکی از قطب های پرورش مرغ تخم گذار در کشور است، گفت: این مراکز مستعد بیماری آنفلونزا هستند و برای این منظور اقدامات پیشگیرانه لازم انجام شده و تا به امروز موردی از بیماری در استان گزارش نشده است.وی با تاکید بر اینکه استفاده از کارتن شانه تخم مرغ های استفاده شده در انتقال ویروس تاثیر بسیاری دارد، اضافه کرد: با توجه به نوسانات ارزی متاسفانه شاهد افزایش قیمت و کمبود کارتن شانه تخم مرغ هستیم و از سازمان صمت درخواست کرده ایم تا نسبت به تهیه و تامین آن اقدام کند.بهداد خاطرنشان کرد: تمامی مرغ هایی که به صورت بسته بندی مجاز عرضه می شود سالم و عاری از بیماری هستند.وی در خصوص پیشگیری از بیماری تب برفکی نیز گفت: دامپزشکان این اداره کل برای واکسیناسیون دام ها حتی به صعب العبور ترین روستاهای استان اعزام می شوند ولی در برخی موارد با عدم مشارکت دامداران و روستاییان مواجه می شوند.مدیرکل دامپزشکی آذربایجان شرقی همچنین در خصوص بیماری خونریزی دهنده کریمه کنگو اظهار داشت: این بیماری با آغاز فصل گرما شیوع پیدا می کند و بیماری مشترک بین دام و انسان است که در صورت ابتلا موجب مرگ می شود.وی با بیان اینکه اگر دام پس از ذبح 24 ساعت در دمای سرد نگهداری شود عامل بیماری از بین می رود، ادامه داد: برای پیشگیری از ابتلا به این بیماری اقدامات لازم در استان صورت گرفته و تمامی کشتارگاه های استان به دستگاه های پیش سرد کننده مجهز شده اند.بهداد اظهار داشت: در سال گذشته 136 هزار و 22 کیلوگرم لاشه در داخل کشتارگاه های استان ضبط و معدوم شد و خوشبختانه با اقدامات انجام شده در سال جاری موردی از این بیماری در استان مشاهده نشد.وی یادآوری کرد: در سال گذشته 480 تن فراورده های غیربهداشتی و فاسد دامی در استان جمع آوری و معدوم شد.6120/3071            "}