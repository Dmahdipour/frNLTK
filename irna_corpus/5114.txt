{"onTitr":"","titr":" 96 خادم گنبدی از زائران اربعین حسینی درکربلا پذیرایی می کنند","describe":" گنبدکاووس - ایرنا - عضو هیات امنای موکب حضرت یحیی بن زید (ع) گنبدکاووس گفت: 96 خادم از علاقه مندان این شهرستان برای استقبال و پذیرایی از زائران مراسم اربعین حسینی در شهر کربلا به عراق اعزام می شوند.", "text":"به گزارش خبرنگار ایرنا، رمضانعلی خالقی یکشنبه شب در جلسه توجیهی خادمان موکب حضرت یحیی بن زید(ع) گنبدکاووس که باحضور امام جمعه این شهرستان برگزار شد، افزود: این خادمان که 88 نفر آقا و هشت نفر خانم هستند، روز 23 مهر به کربلا اعزام می شوند.وی اضافه کرد: امسال موکب حضرت یحیی بن زید (ع) برای دومین سال متوالی به صورت مستقل از زائران مراسم اربعین حسینی استقبال و پذیرایی می کنند.خالقی بابیان اینکه موکب این شهرستان در کربلا به مدت 16 روز برپا خواهد بود، گفت: در این موکب از محل کمک ها و نذورات مردمی در سه وعده صبحانه، ناهار و شام از زائران پذیرایی می شود و اقلام و کالاهای جمع آوری شده مردمی با 9 دستگاه خودروی سبک و سنگین در روزهای آینده به کشور عراق ارسال می شود.وی از کمک و نذورات هفت میلیارد ریالی مردم و نیکوکاران گنبدی درسال گذشته به موکب حضرت یحیی بن زید(ع) خبر داد و تصریح کرد: امسال به دلیل مشکلات اقتصادی، کمک های مردمی کاهش یافته اما پذیرایی از زائران اربعین حسینی باتوجه به باقی ماندن برخی اقلام و کالاها از سال گذشته، به نحو احسن انجام خواهد شد.مسئول ستاد بازسازی عتبات عالیات گنبدکاووس ادامه داد: امسال برخی تلاش ها از سوی دشمنان و معاندان برای ایجاد اختلاف و دو دستگی بین دو ملت ایران و عراق درحال انجام است که باید با هوشیاری این توطئه ها را خنثی کنیم.خالقی همچنین برضرورت رعایت کامل قوانین رسمی و عرفی و احترام به مردم کشور عراق و نیز رعایت مسائل بهداشتی و امنیتی ازسوی خادمان موکب حضرت یحیی بن زید (ع) تاکید کرد.وی از برگزاری برخی برنامه های فرهنگی از جمله یادواره 513 شهید دوران دفاع مقدس و سه شهید مدافع حرم گنبدکاووس درایام برپایی موکب یحیی بن زید (ع) این شهرستان در کربلا خبر داد.به گزارش ایرنا، حجت الاسلام و المسلمین محمود ترابی امام جمعه گنبدکاووس نیز در این مراسم، همایش پیاده روی زائران اربعین حسینی را بزرگترین اجتماع فرهنگی و مذهبی جهان دانست و برلزوم حفظ وحدت و همدلی بین خادمان موکب حضرت یحیی بن زید(ع) این شهرستان و ارائه خدمات مطلوب به زائران در کربلا تاکید کرد.   در حاشیه این مراسم که درسالن اجتماعات اتحادیه خبازان گنبدکاووس برگزار شد، تیم پزشکی از مرکز بهداشت و بیمارستان شهید مطهری این شهرستان اقدام به واکسیناسیون خادمان نمود.شهرستان گنبدکاووس با 350 هزار نفر جمعیت درشرق استان گلستان واقع است.1860/3039/            "}