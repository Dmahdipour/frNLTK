{"onTitr":"","titr":" ترکیه خواستار اجرای تعهد آمریکا درباره منبج شد","describe":" آنکارا- ایرنا- ابراهیم کالین سخنگوی ریاست جمهوری ترکیه خواستار اجرای تعهد آمریکا درباره شهر منبج سوریه در قالب نقشه راه مشترک با کشورش شد.", "text":"به گزارش چهارشنبه شب ایرنا، مولود چاووش اوغلو و مایک پمپئو وزرای امور خارجه ترکیه و آمریکا در چهارم ژوئن(14 خرداد 1397) امسال در واشنگتن توافق نامه‌ای را در قالب نقشه راه منبج امضا کردند که بر اساس آن باید همکاری آمریکا با یگان های مدافع خلق سوریه(ی.پ.گ) و پ.ک.ک محدود شده و نیروهای ی.پ.گ و پ.ک.ک از منبج خارج شوند.در مرحله سوم این توافق که هنوز اجرایی نشده است، نیرویی متشکل از افراد بومی برای اداره شهر منبج سوریه ایجاد و امنیت شهر منبج با نظارت ترکیه و آمریکا تامین خواهد شد.براساس توافق انجام شده، تاکنون چندین دوره گشت مشترک بین نیروهای ترکیه و آمریکا در منبج انجام شده ولی اقدام جدی از سوی آمریکا برای اخراج نیروهای پ.ک.ک و ی.پ.گ انجام نشده است.تعلل آمریکا در این زمینه که مغایر توافق انجام شده با ترکیه محسوب می شود، در ماه های اخیر موج خشم مقامات آنکارا واقع شده به طوری که رجب طیب اردوغان رییس جمهوری ترکیه چند روز پیش در یک سخنرانی، خواستار عمل آمریکا به توافق خود در این زمینه شده و حتی تهدید کرد که ترکیه در منبج و شرق فرات دوباره عملیات نظامی انجام خواهد داد.کالین سخنگوی ریاست جمهوری ترکیه شامگاه چهارشنبه پس از جلسه کابینه دولت ترکیه در مصاحبه با خبرنگاران افزود: تاکتیک تاخیر در اجرای نقشه راه منبج تبدیل به یک مشکل بزرگی شده است.وی تاکید کرد: در این زمینه یک تقویم اقدام مشترک 90 روزه از سوی ترکیه و آمریکا تعیین شده است و ما در هر دیدار با مقامات آمریکایی اعلام کرده ایم که آنها کارشکنی در این خصوص را کنار گذاشته و بر اساس نقشه راه تدوین شده باید اقدام کنند.سخنگوی ریاست جمهوری ترکیه همچنین گفت: ما می خواهیم مردم منبج با خروج نیروهای تروریستی از آنجا به خانه خود بازگردند و لازمه این کار هم همکاری مشترک ترکیه و آمریکا و اجرای نقشه راه تدوین شده است.وی با اشاره به اینکه در شرق فرات نیرویی به نام داعش دیگر وجود ندارد و آمریکا به این بهانه در منطقه حضور یافته است، افزود: هدف ما پاکسازی شرق فرات در خاک سوریه از حضور گروه های تروریستی یگان های مدافع خلق سوریه(ی.پ.گ) و پ.ک.ک است.کالین اضافه کرد: ما خواهان تمامیت ارضی و یکپارچگی سیاسی سوریه هستیم و هر گونه اقدام، تدبیر و حمایت از گروه های متنوع حاضر در سوریه را مغایر با این امر می دانیم و معتقدیم که اقداماتی مغایر این هدف همه را دچار مشکل خواهد کرد.وی ادامه داد: ما خواستار آن هستیم که برای حل مساله سوریه مذاکرات در قالب روند آستانه و ژنو به نتیجه رسیده و فرایند بعدی حل مسائل سیاسی طی شود.سخنگوی ریاست جمهوری ترکیه از برنامه ریزی برای برگزاری نشست چهار جانبه سران ترکیه، روسیه، فرانسه و آلمان درباره بحران جنگ داخلی سوریه در شهر استانبول تا یک ماه آینده خبر داد و گفت: مقدمات این نشست فراهم شده است.وی اضافه کرد: در این نشست تحولات سوریه با محوریت وضعیت ادلب، مساله پناهجویان و برخی موضوعات مرتبط و نیز تحولات سیاسی در عراق مورد بحث و بررسی قرار خواهد گرفت.کالین ادامه داد: هدف ما از برگزاری این نشست چهار جانبه دستیابی به برخی از نتایج مشخصی است که می تواند به مردم سوریه و منطقه کمک کند.وی با تاکید بر ادامه عملیات نظامی ترکیه در شمال سوریه و عراق، مبارزه با گروه های تروریستی را از اهداف مهم ترکیه عنوان کرد و گفت: در این راه هیچ گامی به عقب برنخواهیم داشت.کالین افزود: در سوریه اقداماتی که امنیت ملی ترکیه را برابر عناصر تروریستی تضمین کند، در هر زمانی انجام خواهد شد.سخنگوی ریاست جمهوری ترکیه با ابراز خرسندی از انتخاب رییس جمهوری و نخست وزیر عراق افزود: ما خواهان تمامیت ارضی، امنیت، حفظ یکپارچگی سیاسی، محافظت از غنای قومی و مذهبی در قالب سیاست های دولت بغداد و به ویژه برقراری روابط مطلوب دولت عراق با ترکیه هستیم و هر گونه کمک و حمایتی که لازم باشد، به رییس جمهوری و نخست وزیر جدید عراق ارائه خواهیم کرد.شبد**1905*9122            "}