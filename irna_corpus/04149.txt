{"onTitr":"","titr":" تیمهای 7 کشور برای مسابقات والیبال ساحلی وارد مازندران شدند","describe":" ساری- ایرنا- رییس هیات والیبال مازندران گفت که تاکنون نمایندگان 12 تیم از 7 کشور خارجی برای شرکت در نخستین دوره مسابقات والیبال ساحلی وارد شهرستان بابلسر محل برگزاری این مسابقات شدند.", "text":"به گزارش خبرنگار ایرنا، نخستین دوره مسابقات تور تک ستاره جهانی والیبال ساحلی با عنوان کاسپین سریز از 17 الی 21 مهر ماه در شهرستان های بابلسر، بندرترکمن و بندر انزلی برگزار می شود. سید میلاد تقوی دوشنبه شب در گفت و گو با خبرنگار ایرنا افزود: تاکنون نمایندگان کشورهای نروژ، اسلونی، لهستان، جمهوری چک، ساحل عاج، قزاقستان و تایلند وارد بابلسر شدند.وی ادامه داد: 8 تیم از ایران در قالب تیم های ملی ایران، منتخب جوانان و امید به همراه تیم های خارجی در دو جدول مقدماتی و اصلی با هم رقابت می کنند. رییس هیات والیبال مازندران اضافه کرد، 2 تیم از عمان نیز برای شرکت در این مسابقات نام نویسی کرده بودند، اما هنوز انصراف ندادند و تکلیف نهایی آنها مشخص نشده است.تقوی اضافه کرد، تیم های خارجی آزاد و برابر مقررات فدراسیون جهانی شرکت کردند و پیش بینی شده که به پنج تیم برتر مسابقات پنج هزار دلار جایزه اهدا ‌شود. والیبال ساحلی (Beach volleyball) ورزشی المپیکی است که با مقرراتی مشابه والیبال بر روی شن برگزار می‌شود. در مسابقات رسمی والیبال ساحلی هر تیم از دو بازیکن تشکیل می‌شود و مربی و بازیکن ذخیره نیز حضور ندارند. نخستین مسابقه والیبال ساحلی در سال 1920 در شهر سانتامونیکا ایالت کالیفرنیا آمریکا برگزار شد. افزایش محبوبیت این ورزش از دهه 1980 اتفاق افتاد. در سال‌های گذشته آمریکا و برزیل دو قدرت اصلی والیبال ساحلی بودند، اما در سال‌های اخیر کشورهای دیگری همچون استرالیا و چین نیز خود را به عنوان قدرت‌های این رشته ورزشی مطرح کردند. این ورزش معمولا در نواحی ساحلی بویژه جاهایی که ساحل شنی وسیعی دارند، بازی می‌شود، ولی در برخی کشورهای محصور در خشکی نظیر سوئیس نیز محبوبیت زیادی دارد. والیبال ساحلی نخستین بار در سال 1992 و در المپیک بارسلون به عنوان یک ورزش نمایشی و از سال 1996 و در المپیک آتلانتا به عنوان یک رشته رسمی حضور یافت. والیبال ساحلی در بازی های المپیک با حضور 32 تیم برگزار می‌شود و از هر کشور حداکثر دو تیم اجازه حضور در مسابقات را دارند. مسابقات والیبال ساحلی بازی های المپیک 2016 ریو یکی از پر تماشاگرترین رشته‌های المپیکی بود. فدراسیون جهانی والیبال برای 9 ماهه سال جاری میلادی 68 دوره مسابقات والیبال ساحلی را برنامه ریزی کرد که 24 دوره آن تک ستاره، 6 دوره دو ستاره و هفت مورد هم سه ستاره بوده است. جمهوری اسلامی ایران پیش از این اسفند ماه پارسال در جزیره کیش تور جهانی والیبال سه ستاره را میزبانی کرده بود که پنجمین رویداد ساحلی و نخستین تور جهانی سه ستاره سال 2018 بود.ک/7327/1899            "}