{"onTitr":"","titr":" محموله بزرگ قاچاق پرندگان شکاری در لرستان کشف شد","describe":" خرم آباد -ایرنا - مدیرکل حفاظت محیط زیست لرستان گفت: محموله بزرگ قاچاق پرندگان شکاری در پلیس راه کمالوند خرم آباد کشف شد.", "text":"مهرداد فتحی بیرانوند روز یکشنبه در گفت و گو با خبرنگار ایرنا بیان کرد: بنابرگزارش همیاران و دوستداران محیط زیست و با هوشیاری ماموران اجرایی محیط زیست شهرستان خرم آباد و  همکاری پلیس راهور و پلیس آگاهی استان یک محموله از پرندگان شکاری قاچاق در محل پلیس راه آیت الله کمالوند شهرستان خرم آباد توقیف و ضبط شد.وی افزود: به دنبال این عملیات متخلفین و قاچاقچیان دستگیر و پس از تشکیل پرونده و صورتجلسه تخلف برای انجام مراحل قضایی به مراجع ذیصلاح معرفی شدند.وی اظهار داشت: پرندگان کشف و ضبط شده جهت تیمار و بررسی وضعیت آنها به مرکز قرنطینه وتیمار حیات وحش کلدر انتقال یافتند.فتحی بیرانوند ادامه داد: این محموله بزرگ پرندگان شکاری با ارزش میلیاردها ریال از خانواده شاهین سانان بوده  که متخلفین قصد انتقال آنها را از استان خوزستان به استان های شمالی کشور داشتند.  مدیرکل حفاظت محیط زیست استان لرستان اظهار امیدواری کرد با همکاری دستگاه های امنیتی و قضایی و عموم دوستداران محیط زیست، زنده گیری و قاچاق این پرندگان با ارزش و در خطر انقراض کاهش یابد.7274/6060            "}