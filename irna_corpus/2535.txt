{"onTitr":"","titr":" به جای تهدید، گفتمان مردمسالارانه","describe":" تهران- ایرنا- یکی از مظاهر دموکراسی پذیرش آرای اکثریت در خصوص مواردی است که بعد از بیان استدلال، ارائه برنامه و اخذ آرا، موضوعی به تصویب اکثریت می‌رسد که اذن در شیء و لوازم آن است.", "text":"علی نجفی توانا حقوقدان و استاد دانشگاه در یادداشتی در روزنامه آرمان، نوشت: اگر طرحی توسط گروهی ارائه شود و بعد از اخذ دیدگاه‌های مخالف و موافق به رأی‌گیری گذاشته شود و تصمیم نهایی در موردش اتخاذ گردد و این طرح مورد پذیرش قرار گیرد، در نظام دموکراسی باید مورد احترام و پذیرش حتی مخالفان آن طرح باشد. هر نوع کارشکنی در مقابل این اقدامات جرم و قابل تعقیب است و غیر از مذمت اجتماعی، مذمت حقوقی را نیز خواهد داشت. بنابراین موضوعی که به عنوان چالش ملی مطرح شده و در جلسات متعدد مورد بحث قرار گرفته، در خانه ملت مخالفان و موافقان دیدگاه‌های خود را بیان کرده‌اند و در نهایت حسب اظهار آقای علی لاریجانی، نظر مقام‌رهبری نیز دایر بر پذیرش به نظر اکثریت اعلام شده است، استفاده از ابزاری مانند تهدید، قلدری، توهین، نشر اکاذیب و خود را متولی همه مردم دانستن و نظر اکثریت نمایندگان ملت را بی‌اعتبار تلقی کردن، خود نوعی خودسری، خلاف قانون و قابل تعقیب است. طبیعتا نظر مخالفان هم مورد احترام قرار می‌گیرد و باید به استدلال آنها هم توجه شود، اما در شرایطی که در یک مصاف دموکراتیک عده‌ای از نمایندگان با برداشتی که از شرایط داخلی و بین‌المللی دارند و با عنایت به اوضاع دشوار معیشتی اکثریت مردم به‌ویژه حقوق بگیران با رعایت مصلحت با پیوستن به اسناد بین‌المللی برای برون رفت از شرایط موجود اقدامی انجام داده‌اند که قریب به اتفاق کشورهای جهان آن را امضا کرده و ایران همراه با چند کشور محدود در لیست سیاه قرار دارد. لذا قواعد مربوط به پولشویی و جلوگیری از کمک به تروریسم آنهم با حق تحفظ و بیان چندین شرط، انجام یک وظیفه نمایندگی است. چگونه می‌توان برای خود چنین حقی قائل شد که با استفاده از تهدید نمایندگان ملت را از انجام وظایف برحذر داشت یا آنان را به دلیل انجام وظایف مورد تهدید قرارداد؟ این اقدام به صراحت قانون مجازات اسلامی و همچنین با توجه به اینکه در فضای مجازی مورد نشر قرار گرفته است، قابل تعقیب و مجازات خواهد بود. بدون اینکه بخواهیم در راستای دیدگاه موافقان یا مخالفان موضع‌گیری حقوقی داشته باشیم، در چارچوب رعایت یک اصل حقوقی و با عنایت به جایگاه مجلس، وقتی قانونی تصویب شد باید به آن احترام گذاشت مگر آنکه با بیان استدلال و توجیه کافی بستر اصلاح قانون را فراهم آوریم.ظاهرا برخی از عزیزان به دلیل شرایط مطلوب اقتصادی خود، متوجه اوضاع و احوال ملت ایران نیستند یا نمی‌دانند که دستمزد مستمری بگیران و حقوق بگیران امروز یک چهارم ارزش واقعی خود را پیدا کرده است و تنزل قدرت خرید به پدیده‌هایی مانند طلاق، فحشا، جرم و نارضایتی منتهی خواهد شد. بنابراین بدون اینکه خود را متولی یا کفیل یا قیم ملت تلقی کنیم باید با حفظ احترام به مصوبات مجلس و همچنین توسعه گفتمان پایه‌دار در مسیر دفاع از مواضع خود داشته باشیم. دفاعی که نه با تهدید جانی و مالی و حیثیتی بلکه با اصول حقوقی و اجتماعی باید همراه باشد تا در فضایی که ادعای مردمسالاری داریم، تبعات چنین امری را با رعایت به احترام نظر جمع بپذیریم. در ضمن قطعا مخالفان با لحاظ راهکارهایی که وجود دارد اگر استدلال قوی و قابل پذیرشی دارند، می‌توانند از طریق انتقال آنها به اعضای محترم شورای نگهبان در مسیر اصلاح یا رد آن قدم بردارند و قلم بزنند. بنابراین این چنین اقداماتی که متضمن تهدید برای القا یا نهادینه کردن یک نظر باشد نه تنها از لحاظ حقوقی قابل پذیرش نبوده و می‌تواند موجب تعقیب و مجازات عاملان و آمران آن شود، بلکه از لحاظ اخلاق اجتماعی مورد مذمت است. ضمن آنکه موازین دین مبین اسلام نیز چنین مواضعی را قطعا برنمی‌تابد. بیاییم یکبار به شعارهایی که بارها در مسیر قانون‌گرایی، احترام به نظر اکثریت داده‌ایم و در قانون اساسی در پای آن جان‌ها فشانده‌ایم، احترام بگذاریم و اجازه ندهیم یک روش غیردموکراتیک با لحاظ تمرکز بر استبداد فکری در مسیر آینده کشور فرهنگ شود.*منبع: روزنامه آرمان،1397،7،18**گروه اطلاع رسانی**1893**9131            "}