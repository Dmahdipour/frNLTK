{"onTitr":"","titr":" گلزار شهدای خلخال گلباران شد","describe":" اردبیل - ایرنا - گلزار شهدای خلخال بمناسبت گرامیداشت هفته نیروی انتظامی غبارروبی ، گلباران و عطر افشانی شد.", "text":"به گزارش ایرنا ، در این مراسم که روز پنجشنبه با حضور نیروهای نظامی و انتظامی ، مسئولان دستگاه های اجرایی و جمعی از خانواده های شهدا برگزار شد، شرکت کنندگان با نثار گل بر گلزار شهدای این منطقه و همچنین شهدای گمنام یاد شهدای نیروی انتظامی ، شهدای دفاع مقدس و شهدای مدافع حرم را گرامی داشتند.حجت الاسلام کریم اسدی ، امام جمعه خلخال در این مراسم گفت: عزت ، اقتدار ، عظمت و شوکت امروزی کشور حاصل تلاش ، مجاهدت ها ، جانفشانی ها و ازخود گذشتگی شهدا و ایثارگران در 40 سال عمر با برکت نظام اسلامی است.وی با بیان اینکه اتحاد و همدلی در جامعه همواره سفارش دین به مسئولان و مردم بوده ، نعمت خدمت به مردم را سعادت  و عنایتی بزرگ از سوی خداوند به بندگان خود دانست.او افزود: توفیق خدمتگزاری در پست سنگربانی نماز جمعه و خدمتی جدید به مردم برای وی فراهم شده و با تمام توان برای حفظ وحدت و یکپارچگی این منطقه تلاش خواهد کرد.وی همچنین با اشاره به ظرفیت ‌ها و قابلیت های مختلف موجود برای توسعه خلخال اظهار داشت: با پرهیز از پرداختن به مسائل حاشیه ‌ای که آفت بزرگ همه جوامع است ، برای  آبادانی منطقه تلاش خواهیم کرد.7119/6018            "}