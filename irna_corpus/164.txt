به گزارش روز جمعه ایرنا، برونسون که از 20 سال پیش ساکن شهر ازمیر ترکیه بوده و از حدود دو سال پیش در بازداشت موقت بسر می برد، امروز در جریان چهارمین دور دادگاه آزاد و ممنوعیت خروج وی از ترکیه نیز لغو شد. وی بر این اساس در اولین فرصت به آمریکا باز می گردد.اسماعیل جم وکیل برونسون پس از صدور رای دادگاه در مصاحبه با خبرنگاران اعلام کرد که حکم صادر شده مورد قبول وی و موکلش نیست و با استفاده از حق قانونی به آن اعتراض خواهد کرد.وی با بیان اینکه 'ای کاش برونسون بدون بازداشت موقت دو ساله محاکمه می شد'، افزود: او می خواست در ترکیه بماند ولی اتفاقات پیش آمده و حدود دو سال بازداشت، موجب شد که تصمیم به رفتن بگیرد و در اولین فرصت به آمریکا باز خواهد گشت. رسانه های ترکیه اعلام کردند که این کشیش آمریکایی به منزل خود در ازمیر رفته و در حال آماده شدن برای بازگشت به آمریکا با هواپیمای اختصاصی است.دونالد ترامپ رئیس جمهوری آمریکا طی پیامی در صفحه توئیتر خود درباره لغو ممنوعیت خروج برونسون از ترکیه نوشت: 'دعاها و افکار من متوجه کشیش برونسون است. امیدوارم هرچه زودتر به خانه‌اش بازگردد.'ترامپ در پیام توئیتری دیگری نیز نوشت که برای آزادی برونسون تلاش زیادی کرده است.فخرالدین آلتون رئیس سازمان ارتباطات ریاست جمهوری ترکیه پس از آزادی برونسون در واکنش به این توئیت ترامپ با بیان این که 'سیستم قضایی ترکیه آزاد و مستقل است'، گفت: ترکیه یک دولت مبتنی بر دموکراسی، حقوق و قانون بوده و محاکم قضایی ترکیه مستقل می باشند و تلاش، فشار، تهدید و تحریم دیگران در آزادی او بی تاثیر بوده است.وی بیان کرد: رئیس جمهوری ترکیه پیش از این نیز گفته بود که مرعوب تهدیدها و تحریم های آمریکا نخواهد شد و بر همین اساس، جلسه دادگاه برونسون در زمان مقرر برگزار شده و حکم دادگاه در مورد وی صادر شد و دولت نیز به حکم قضایی ارج خواهد گذاشت.به گزارش ایرنا، برونسون در حکم صادر شده امروز بر خلاف حکم سنگین اولیه 35 سال زندان، به تحمل سه سال و یک ماه و 15 روز حبس محکوم شده ولی با توجه به تحمل دو سوم از مدت حبس صادر شده به صورت بازداشت موقت، شرایط قانونی آزادی مشروط را دارد و بر این اساس دادگاه رای به آزادی او صادر کرد.برخی رسانه های ترکیه اعلام کردند که پس از ماه ها کشمکش بین ترکیه و آمریکا، در پی آزادی برونسون، تحریم های آمریکا علیه ترکیه نیز لغو می شود.کشیش آمریکایی به اتهام همکاری با کودتاگران ترکیه، همدستی با گروه های تروریستی، همکاری با گروه گولن و پ.ک.ک و نیز جاسوسی به نفع آمریکا بازداشت شده و با صدور رای اولیه به تحمل 35 سال زندان محکوم شده بود.وی از نهم دسامبر 2016 (19 آذرماه 1395) تا کنون در شهر ازمیر ترکیه در بازداشت موقت و از حدود 2.5 ماه پیش به علت وضعیت جسمانی در حبس خانگی بوده است.ترکیه بارها به درخواست آمریکا و وکلای این کشیش محبوس مبنی بر آزادی وی از زندان پاسخ منفی داد.در پی تبدیل حکم بازداشت موقت وی به حبس خانگی این کشیش در حدود 2.5 ماه پیش، دونالد ترامپ رئیس جمهوری آمریکا در پیامی توئیتری با اعتراض به بازداشت طولانی مدت وی، ترکیه را هدف تحریم های سنگین قرار داد.واشنگتن به علت آزاد نشدن برونسون در ترکیه، عبدالحمید گل وزیر دادگستری و سلیمان سویلو وزیر کشور ترکیه را که نقش محوری در بازداشت و محاکمه این کشیش داشتند، تحریم کرد و دولت آنکارا نیز به طور متقابل وزرای کشور و دادگستری آمریکا را تحت تحریم قرار داد.رایزنی و مذاکره مقامات ترکیه و آمریکا برای حل اختلاف به وجود آمده در پی زندانی شدن این کشیش و اقدام متقابل دو کشور در تحریم وزرای کشور و دادگستری همدیگر ادامه یافت ولی با رد درخواست اول آمریکا برای آزادی وی از سوی دادگاه و نیز دولت ترکیه، رئیس جمهوری آمریکا تعرفه واردات فولاد و آلومینیوم از ترکیه را دو برابر کرد و بر شدت تنش ها افزود.بالا گرفتن تنش در روابط آنکارا و واشنگتن به خاطر برونسون، شوکی سنگین بر بازار ترکیه وارد و ارزش پول ملی این کشور برابر ارزهای خارجی به ویژه دلار و یورو به شدت افت کرد به طوری که طی این مدت قیمت هر دلار به نرخ بی سابقه 7 لیر و یورو به 8 لیر رسید که این میزان در مقایسه با قیمت های اوایل سال جاری میلادی از افت بیش از 80 درصدی قیمت لیر برابر دلار خبر می داد.مذاکرات طرفین و سخنان نرم اردوغان و همچنین اتخاذ تدابیر اقتصادی از سوی آنکارا و احتمال آزادی برونسون موجب شد تا حدودی از التهاب بازار ارز کاسته شود و امروز قیمت دلار 5.9 و قیمت یورو 6.8 لیر در صرافی ها خرید و فروش می شود.شبد**خاورم/1905**1379
      
      