{"onTitr":" معاون استاندار:    ","titr":" بازار لرستان به حالت عادی خود بازگشته است","describe":" خرم آباد – ایرنا - معاون هماهنگی امور اقتصادی و توسعه منابع انسانی استانداری لرستان گفت: هم اکنون بازار استان تا حد زیادی به شرایط عادی خود بازگشته و قیمت ها رو به کاهش است.", "text":"به گزارش خبرنگار ایرنا، گودرز امیری شامگاه چهارشنبه در جلسه ستاد تنظیم بازار استان که در محل سالن جلسات معاونت اقتصادی استانداری لرستان برگزار شد با تاکید بر لزوم یکسان سازی قیمت میوه و تره بار دراستان اظهار داشت: ادارات صنعت معدن و تجارت با همکاری اتاق اصناف از این پس موظف هستند که قیمت عمده و خرده فروشی میوه و تره بار را در ساعت 9 صبح ابلاغ و فروشگاه ها نیز موظف به نصب آن هستند.وی در خصوص قیمت مرغ نیز گفت: این قیمت ها روزانه اعلام می شود لذا شهروندان در صورت مشاهده مغایرت آن با قیمت مصوب، تخلف مورد نظر را به شماه 124 اعلام کرده تا برخورد قانونی لازم سریعا صورت گیرد.امیری در ادامه از طرح بازدید مسئولان با مردم در محلات خبر داد و گفت: در این جلسه مقرر شد که هر روز در یک محله از شهرستان ها، مسئولان با حضور در محلات از نزدیک وضعیت بازار را رصد کرده و ضمن دیدار با مردم به مشکلات آنها رسیدگی کنند.معاون هماهنگی امور اقتصادی و توسعه منابع انسانی استانداری لرستان در این جلسه نسبت به بروز برخی تخلفات در حوزه حمل و نقل هشدار داد و افزود: در مواردی مشاهده شده که بارنامه ای برای راننده صادر می شود اما ترددی صورت نمی گیرد که در این خصوص اداره راهداری و حمل و نقل جاده ای استان لرستان موظف شد تا این تخلفات را رصد کرده و با شرکت ها و رانندگان متخلف برخورد کند.امیری اظهار داشت:  کارت هوشمند رانندگانی که اخیرا سهمیه لاستیک خود را دریافت کرده اما اقدام به فعالیت نمی کنند باطل خواهد شد و با دستور قضایی اسامی آنها نیز به عنوان متخلف به نیروی انتظامی داده می شود.وی افزود: شرکت های حمل و نقلی  که اقدام به بستن قرارداد با سازمان ها و تولیدکنندگان می کنند باید دارای کامیون نیز بوده تا در مواقع خاص دچار مشکل و کمبود کامیون نشوند.معاون استاندار لرستان همچنین گفت: کلیه اموال تملیکی استان باید پس از اعلام به سازمان مرکزی این نهاد تعیین تکلیف شوند.7264/6060            "}