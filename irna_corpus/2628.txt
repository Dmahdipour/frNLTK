{"onTitr":"","titr":" طرح پلیس مدرسه به روش نوین در 30 مدرسه قزوین اجرایی می شود","describe":" قزوین - ایرنا - مدیرعامل سازمان حمل و نقل و ترافیک شهرداری قزوین گفت: طرح پلیس مدرسه به روش نوین با همکاری اداره کل آموزش و پرورش در 30 مدرسه قزوین به مورد اجرا گذاشته می شود.", "text":"سعید جهانگیری فرد روز چهارشنبه در گفت و گو با خبرنگار ایرنا افزود: پلیس مدرسه در راستای اجرای طرح های ایمن سازی مدارس همه ساله از سوی این سازمان به مورد اجرا گذاشته می شود اما نحوه اجرای آن امسال متفاوت تر از سال های گذشته است.وی با اشاره به اینکه اجرای طرح پلیس یار مدرسه در سال های گذشته محدود به واگذاری تعدادی جلیقه، سوت و پرچم به تعدادی از دانش آموزان مدرسه بود، تاکید کرد: امسال و برای نخستین مرتبه اقدام به عقد قرارداد با یک شرکت خصوصی کردیم و قرار شد از هر مدرسه چهار دانش آموز و در مجموع 120 دانش آموز در قالب اجرای نمایش و تئاتر قوانین ترافیکی از جمله نحوه ورود و خروج دانش آموزان به مدرسه، گذر از معابر و تقاطع ها و در نهایت نیز سوار و پیاده شده به سرویس های مدارس را آموزش ببینند.به گفته این مسئول، انتخاب مدارس بر حسب واقع شدن آنها در خیابان ها و معابر پرتردد صورت گرفته و از همه نقاط شهر نیز در گزینه آموزش ما قرار دارند.جهانگیری فرد تاکید کرد: با توجه به اینکه دانش آموزان منتخب برای پلیس یاری باید 10 تا 15 دقیقه آخر وقت برای تماشای تئاترهای آموزشی از کلاس درس خود خارج شوند اما متاسفانه برخی از مدیران مدرسه در این زمینه همکاری لازم را به عمل نمی آورند در حالی که آموزش قوانین ترافیکی به دانش آموزان پایه ابتدایی می تواند بسیار اثرگذارتر از سایر اقشار جامعه باشد.وی با بیان اینکه تاکنون اجرای نمایش های ترافیکی در 10 مدرسه به مورد اجرا گذاشته شده و تا پایان مهرماه نیز ادامه خواهد داشت، گفت: همراه گروه نمایشی یک پلیس کادر راهور نیز قرار داده شده تا موارد ترافیکی که در قالب نمایش به مورد اجرا گذاشته می شوند همراه با قوانین آن باشد.این مسئول در پایان اظهار داشت: براساس گزارش های رسیده، بسیاری از والدین دانش آموزان یادآور شده اند هنگام رانندگی و در صورت بروز هر خطا شامل نبستن کمربند، سرعت زیاد و یا عبور از چراغ قرمز، از سوی فرزندانشان مورد خطاب قرار می گیرند که این مساله برای ما بسیار امیدوار کننده است.8054            "}