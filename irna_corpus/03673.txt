{"onTitr":"","titr":" امام جمعه بیرجند: منافع ملی خود را تعریف کنیم","describe":" بیرجند - ایرنا - نماینده ولی فقیه در خراسان جنوبی گفت: باید منافع ملی خود را تعریف و در آن موضوع مشترک کار کنیم.", "text":"به گزارش ایرنا حجت الاسلام و المسلمین سید علیرضا عبادی روز سه شنبه در دیدار دست اندرکاران اجلاسیه شهدای دانشجو خراسان جنوبی افزود: نباید منافع ملی را فدای آرمان های شخصی، حزبی، قبیله ای و نورچشمی ها کنیم. وی بیان کرد: کشورهای کفر از یک موضوع به عنوان منافع ملی تعبیر کرده و همه آنها در این بخش مشترک هستند. نماینده ولی فقیه در خراسان جنوبی گفت: گروه گرایی و مختلف حرف زدن را کنار بگذاریم و برای رشد و وحدت جامعه و تعقیب اهداف شهدا واقعیات را بگوییم و بدانیم که برای پیروزی چه کاری باید انجام دهیم. وی افزود: اگر براساس ایمان سخن بگوییم پیروز هستیم و هیچ کس نمی تواند بر ما پیروز شود اما وقتی حرف گروه، حزب و این فرد و آن نورچشمی می شود درمانده می شویم چون منافع جامعه در این شرایط نابود می شود. حجت الاسلام و المسلمین عبادی بیان کرد: انقلاب اسلامی منحصر به مردم ایران نیست و آرمان همه آزادی خواهان جهان است. وی گفت: شرکت کنندگان در اربعین حسینی که همه مسلمان، شیعه یا سنی نیستند و هر کس در نبض آزادی خواهی، عدالت جویی و حق طلبی است مسلمان یا غیر مسلمان برای این آرمان شرکت دارد و گاهی ما برای امیال نفسانی خود این آرمان که متعلق به ما بوده را فدا می کنیم. نماینده ولی فقیه در خراسان جنوبی وحدت و هماهنگی در هر کاری را رمز موفقیت دانست و افزود: با همدلی و هماهنگی که بین دست اندرکاران برگزاری کنگره ملی 2 هزار شهید استان ایجاد شده، این کنگره با موفقیت کامل برگزار می شود. وی اظهار داشت: فرهنگ شهدا باید در این مراسم ترویج شود، شهادت تنها هدف نیست چون در راه هدف بوده و بزرگوارانی که در راه هدف به این عالی ترین مرتبه رسیدند به دلیل آرمانشان بود و این آرمان امروز هم زنده است و مهم ترین موضوع، حفظ و زنده نگهداشتن آرمان شهدا است.  امام جمعه بیرجند گفت: کرامات شهدا جمع آوری و در قالب یک کتاب ارائه شود که کاری ارزشمند است. حجت الاسلام و المسلمین عبادی افزود: انسان باید جایگاهی از عدالت در همه مسائل فردی، اجتماعی و کاری پیدا کند و پیامبران الهی برای پیاده سازی عدالت و قسط آمدند چون یک فرد ستمگر خالی از عدالت تنها انسانی بالقوه بوده و انسان واقعی نیست. وی بیان کرد: مشکلات وجود دارد اما راهکار دارد و کسانی که در جامعه برخوردار هستند توقعاتشان بیشتر از حد مجاز است. امام جمعه بیرجند گفت: تحمل کسانی که برخوردار هستند، کمتر است و این یک مشکل است چون برای پیگیری آرمان شهدا که از همه چیز خود گذشته اند باید توقع خود را محدود کنیم تا توفیق پیگیری هدف شهیدان را پیدا کنیم. وی تصریح کرد: گاهی تصور می شود مردم دیگر کشورها خیلی در رفاه هستند اما حقیقت این نیست و در کشور ما غیر از عده ای که واقعا حقشان پایمال شده و به لحاظ بیکاری و فقر و غیره مظلوم واقع شده اند اما امکانات قشر متوسط به بالا بیشتر از دیگر کشورها حتی کشورهای اروپایی است. حجت الاسلام و المسلمین عبادی گفت: توقع بیجا به دلیل بی توجهی به آرمان های شهدا، ارزش های انقلاب و گروه و دسته شدن است. وی اظهار داشت: هر گروه به این دلیل که گروه دیگر را از صحنه خارج کند همیشه خود را مردمی نشان داده و برای این کار از یک جایی که معلوم نیست صاحبش کیست به مردم می بخشد چون می خواهد خود، حزب و روزنامه اش را مردمی معرفی کند. نماینده ولی فقیه در خراسان جنوبی افزود: نتیجه این کارها وعده های دروغ می شود که توقعات را در جامعه بالا می برد اما عملی نمی شود و فقط جنبه رقابتی و گروه گرایی دارد. بنابر اعلام مسئولان ستاد کنگره ملی 2 هزار شهید خراسان جنوبی اجلاسیه شهدای دانشجو استان در چارچوب این کنگره بیستم مهرماه جاری در بیرجند برگزار می شود. 7559*3028            "}