{"onTitr":" با حضور معاون وزیر،    ","titr":" عملیات اجرایی ساخت خانه جوان بانه آغاز شد","describe":" سنندج - ایرنا - عملیات اجرایی ساخت خانه جوان بانه با حضور معاون ساماندهی امور جوانان وزارت ورزش و جوانان در زمینی به مساحت 400 مترمربع آغاز شد.", "text":"به گزارش خبرنگار ایرنا، ساختمان خانه جوان بانه 400 متر مربع مساحت خواهد داشت و هفت میلیارد ریال از محل اعتبارات ملی برای آن در نظر گرفته شده است.خانه های جوان مکانی برای تجمع فعالان سازمان های مردم نهاد و مطرح کردن ایده‌ها، مشکلات و بررسی و آسیب شناسی مشکلات و رصد آنها است.رئیس اداره ورزش و جوانان بانه گفت: نخستین خانه جوان بانه شامل سالن جلسات و اتاق کار برای هر کدام از سمن های فعال شهرستان است. جلال مرادی اظهار داشت: زمین مورد نیاز برای احداث این خانه از سوی راه و شهرسازی بانه در اختیار ورزش و جوانان قرار گرفته است. وی با اشاره به اینکه خانه جوان مرکزی برای انجام فعالیت سازمان های مردم نهاد تحت پوشش اداره ورزش و جوانان است، افزود: چهار سازمان مردم نهاد تحت نظارت اداره ورزش و جوانان در بانه فعالیت می کنند و سه سمن دیگر نیز برای صدور مجوز اقدام کردند. مرادی اضافه کرد: سازمان های مردم نهاد تحت نظارت ورزش و جوانان در زمینه های آسیب های اجتماعی، پژوهشی، موسیقی و تئاتر فعالیت می کنند. وی با اشاره به فعالیت 34 هیات ورزشی در بانه گفت: پروژه های ورزشی شهرستان جوابگوی حجم فعالیت های هیات ها نیست و سالن 1200 نفری توحید یکی از پروژه های نیمه کاره ورزشی است. رئیس اداره ورزش و جوانان بانه افزود: عملیات اجرایی احداث سالن 1200 نفری توحید در سال 89 آغاز شد و جزء مصوبات سفر مقام معظم رهبری است که نیمه کاره باقی مانده است. سرانه فضای ورزشی بانه 22 سانتیمتر مربع کمتر از یک چهارم کشور است، در این شهرستان 15 هزار ورزشکار فعالیت می کنند که 9 هزار نفر تحت پوشش بیمه هستند. شهرستان مرزی بانه با 158 هزار نفر جمعیت در 270 کیلومتری غرب سنندج مرکز استان کردستان واقع شده است. به گزارش ایرنا، معاون ساماندهی امور جوانان وزارت ورزش و جوانان روز یکشنبه وارد کردستان شد. دیدار با نماینده ولی فقیه در استان کردستان، دیدار با امام جمعه سنندج، شرکت در نشست تخصصی با دبیران سمن ها، بازدید از خانه موسیقی و کافه هنر سنندج و شرکت در نشست ساماندهی امور جوانان استان از جمله برنامه های سفر 2 روزه محمدمهدی تندگویان به کردستان است.استان کردستان با یک میلیون و 603 هزار نفر جمعیت، دارای 10 شهرستان، 30 شهر، 31 بخش، 86 دهستان و یک هزار و 697 روستای دارای سکنه است.براساس آخرین آمار، جمعیت جوان کردستان 425 هزار و 258 نفر است که 215 هزار و 330 مرد و 209 هزار و 928 نیز زن هستند.6108/9102            "}