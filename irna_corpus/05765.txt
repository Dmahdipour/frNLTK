{"onTitr":"","titr":" برق حدود 200 خانوار روستایی گیلان قطع است","describe":" رشت- ایرنا-  مدیرعامل شرکت توزیع نیروی برق گیلان گفت:  در حال حاضر برق حدود 200 خانوار روستایی استان در اثر توفان و سیلاب قطع است.", "text":"جمشید طالبی  روز یکشنبه در گفت و گو با ایرنا اظهار داشت: بارش شدید باران همراه با وزش باد و رعد و برق که از غروب جمعه گذشته در استان شروع شد موجب سقوط درختان روی شبکه برق  در بعضی نقاط استان و قطع موقت برق  در برخی مناطق شد که  بلافاصله این مشکل توسط گروه های  عملیاتی برطرف شد.وی افزود: همچنین در شهرستان رودسر بخش کلاچای براثر بارش باران،  آبگرفتگی شدید و سیلاب و تخریب راه روستایی و همچنین تخریب  درخطوط فشار متوسط (20 کیلو ولت )؛  برق چهار روستا قطع شده بود که با تلاش بی وقفه نیروهای شرکت برق رودسر و کلاچای تا ساعت 12 و 30 دقیقه  روز شنبه ( روزگذشته)   برق روستاهای چاشت خورلات ، سجیدان و عسکرآباد (رانش زمین داشت) وصل شد.وی ادامه داد:  برق روستای جواهردشت به علت عدم دسترسی به جاده همچنان قطع است که پس از پایین آمدن سطح آب، بلافاصله برای رفع مشکل اقدام خواهد شد.به گفته طالبی؛  روستای جواهر دشت در حال حاضر خالی از سکنه می باشد.مدیرعامل شرکت توزیع نیروی برق گیلان تصریح کرد: همچنین  در شهرستانهای فومن ، صومعه سرا و اسالم  به دلیل سیل شدید و رانش زمین ، شبکه های توزیع برق فشار متوسط (20 کیلوولت) تخریب شد  که هم اکنون به دلیل تخریب پل ها و راه دسترسی بر اثر سیلاب و رانش زمین ، در شهرستان فومن روستاهای حیدرآلات ، فوشه ،  پرده سر ، رستم بیجار ، در شهرستان شفت روستاهای امامزاده اسحاق و ویسرود و در شهرستان اسالم روستای لاکاتاشون بی برق می باشند .وی گفت: درحال حاضر در مجموع هشت  روستا با  حدود 200 خانوار روستایی بی برق هستند که گروه های عملیاتی شرکت توزیع نیروی برق استان به محل های  یادشده اعزام شده اند و به محض بازگشایی راه های دسترسی و پایین آمدن سطح آب ، اقدام به برقدار نمودن این مناطق می نمایند .طالبی گفت: طی سه  روز اخیر،  روزانه 120  عملیاتی از سوی شرکت توزیع برق گیلان به نقاط مختلف استان جهت رفع مشکلات ایجاد شده  اعزام شده اند .وی درباره میزان خسارت های ناشی از سیلاب به تاسیسات برق استان گفت: خسارت مالی وارده به شبکه ها و تاسیسات شرکت توزیع نیروی برق  گیلان در دست بررسی است .شرکت توزیع نیروی برق گیلان بیش از یک میلیون و 400 هزار مشترک دارد.7296 /6030            "}