{"onTitr":"","titr":" 1036 روستا قربانی نزدیکی به پایتخت هستند","describe":" تهران - ایرنا - 1036 روستای اطراف تهران قربانی چسبندگی به پایتخت هستند و توسعه آنها در سایه این کلانشهر کمرنگ شده است .", "text":"به گزارش ایرنا، نخستین نشست هم اندیشی توسعه روستایی استان تهران امروز دوشنبه در سالن جلسات شورای اسلامی استان تهران به ریاست الهام فخاری درحالی برگزار شد که یک روز از روز ملی روستا می گذرد.در این نشست اساتید دانشگاه و مدیران اجرایی در حوزه روستایی چالش ها، نقاط قوت و ضعف توسعه روستاهای استان تهران را بررسی کردند.رئیس شورای اسلامی استان تهران در این نشست گفت: به دلیل قرار گیری پایتخت در تهران مسایل مختلف و برنامه ریزی استان متاثر از این کلانشهر است و فشردگی جمعیت، فرصتها و منابع موجود، بقیه پهنه های استان را می بلعد و ارزش ها، فرصت ها و دستاوردها بصورت عادلانه ای به بقیه نقاط استان نمی رسد.فخاری یادآور شد: از بخشهایی که به شدت بخاطر وجود پایتخت آسیب دیدند روستاهای استان هستند در حالی که باید توسعه پایدار شهر تهران در پیوند با روستاهای استان باشد.وی با بیان اینکه نکته قابل توجه در روستاهای استان، تفاوت روستاها با یکدیگر است، عنوان کرد: آیا می شود توسعه ای را بدون در نظر گرفتن روستاهای استان در نظر گرفت و آیا در برنامه ریزی توسعه ای به این تفاوت‌ها توجه  می شود.* ۷۲ موسسه توسعه روستایی در کشور ساماندهی شده استعبدالرضا افتخاری متخصص توسعه، عضو هیات علمی دانشگاه تربیت مدرس و رئیس انجمن توسعه روستایی هم در این نشست با بیان اینکه تا کنون توانستیم ۷۲ موسسه توسعه روستایی را ساماندهی کنیم، گفت: با این وجود هنوز در ایران به توافق ملی در خصوص توسعه و توسعه روستایی  نرسیده ایم.وی افزود: هنوز بسیاری از مسئولان کشور تفکر دهه پنجاه میلادی را درخصوص توسعه دارند و شهر را مبنای توسعه می دانند.افتخاری با مقایسه تعداد روستاهای کشور در قبل و بعد از پیروزی انقلاب اسلامی افزود: بعد از پیروزی انقلاب ۲۰۰ شهر کشور به بیش از یکهزار و چهارصد شهر افزایش یافته است.این استاد دانشگاه با بیان اینکه حدود دویست سال است که تغییر مرز جغرافیایی و تبدیل روستا به شهر در اروپا رخ نداده است، اظهار داشت: در کشورهای اسکاندیناوی 80 درصد بازگشت به روستا افزایش داشت.وی گفت: هنوز در ایران توسعه روستایی را با توسعه کشاورزی یکی می دانند در حالیکه تفاوت روستا با شهر تنها در تعداد جمعیت و مقیاس سرزمین است. * روستاها سکونتگاه و خوابگاه شده انداین استاد دانشگاه تربیت مدرس در ادامه افزود: روستاها سکونت گاه ها و خوابگاه تهران شده اند چرا که اشباع شهر تهران موجب برون فکنی شده و افراد را به روستاها رانده است. وی عنوان کرد: روستاها کارکرد روستا را ندارد و امروز جدید ترین نظریه ای که توسعه پایدار سکونتگاه انسانی را پشتیبانی می کند نظریه حق سکونتگاه است.وی با تاکید بر اینکه مدنیت از روستا آغاز شده است، خاطر نشان کرد: روستا سکونتگاه مدنی نخستین بوده و مدنیت از آنجا شکل گرفته است.افتخاری بیان کرد: در ایران به حقوق مکانی انسان ها توجه نشده در حالی که هر مکانی برای خودش هویتی دارد و باید هویت و قلمرو به رسمیت شناخته شود. وی با بیان اینکه شهروند موضوع مهمی است، گفت: شهروندان وقتی در روستا بمانند به حقوقشان نمی رسند و گمان می کنند از طریق شهری شدن ممکن است به برخی حقوق خود دست یابند.*شهر و روستا مکمل هم اندرئیس انجمن توسعه روستایی تاکید کرد: نظام تصمیم گیری شامل سیاست گذاری، برنامه ریزی و مدیریت باید به این 2 نکته توجه کند که روستا و شهر مکمل هم هستند و قلمرو تصمیم گیری باید به جای تصمیم گیری نقطه ای ،منطقه ای باشد.وی اظهار داشت که روستایی در کشور ما شهروند تلقی نشده و حقوق مکانی روستاییان رعایت نشده است.*روستاها به خام فروشی روی آورده انددکتر محمود اولاد متخصص توسعه و اقتصاد روستایی هم در این نشست با اشاره به مراوده هایی روستا و شهر گفت: روستا و شهر در موضوع اقتصاد همواره مراوده هایی داشته اند؛ کالاهایی از روستا به شهر و برعکس وجود داشت که در پی آن شهر و روستا نیاز یکدیگر را تامین می کردند.وی افزود: وجود فضای مطبوع و آب و هوای خوب یکی دیگر از امتیازات روستاها بود که شهر از آن بهره می برد.اولاد اظهار داشت: اما هر روزه حجم کالای شهر و تنوع آن بیشتر می شود و دارایی های شهری ارزش بیشتری نسبت به دارایی های روستایی پیدا می کند و تعادل بین روستا و شهر از بین می رود.وی عنوان کرد: وقتی تعادل بین شهر و روستا به هم بخورد و ارزش کالاهایی که شهر به روستا می دهد خیلی گران تر از آن کالایی است که روستا به شهر می دهد، مشکلات ایجاد می شود.این استاد دانشگاه تاکید کرد: در پی از بین رفتن تعادل ، روستایی تلاش می کند تا حداکثر بهره برداری از منابع سرزمینی خود را داشته و خام فروشی می کند .این کارشناس اقتصاد عنوان کرد: در این صورت روستایی راضی می‌شود تا زمین روستا را بفروشد و پولی کسب کند و البته اقتصاد مبتنی بر فروش نفت و رانت هم شکاف بین روستا و شهر را تشدید می کند.وی یادآور شد: در پی به هم خوردن این تعادل نیروی انسانی از روستا به شهرها گسیل می شود و دائم شکاف بین شهر و روستا بیشتر می شود .*روستایی می خواهد خود را به قطاری که سریع می رود، برسانداولاد افزود: منابع در شهرها به ساخت و ساز و رانت زمین تبدیل می شود و شکاف شهر و روستا را بیشتر می کند و روستایی می خواهد خودش را به قطاری که سریع تر می رود، برساند.*تهران را گران کنیم تا مهاجرت کم شوداولاد در ادامه تاکید کرد که نگاه به توسعه روستایی برای حل معضلات شهری است و نتیجه این مدل  نگرانی ایجاد می کند که روستایی ها به شهر بیایند و سکوت گاه غیر رسمی ایجاد کنند و نگاه به توسعه روستایی برای حل معضلات شهری می شود.اولاد ادامه داد: نتیجه این نگاه ، این می شود که نهادگذاری ها مبتنی بر حذف آزادی روستایی ها می شود و برای مدیریت تهران، می گویند تهران را گران کنیم که مهاجرت به پایتخت کم شود.وی افزود: نتیجه گران شدن تهران هم این می شود که دهک های پایین توان زندگی در تهران را ندارند و به سمت روستا می روند. وی تاکید کرد: برنامه ریزیها برای توسعه شهری به روستا لطمه می زند و در توسعه روستایی هم نگاه این است که آزادی روستایی را از روستایی گرفته و به روستا ضربه می زنیم .وی گفت: راهکار حفظ روستاها این است که آزادی شهروندی که در روستا هست باید حفظ و قیمت دارایی های روستا هم راستا با شهر رشد کند. *برای توسعه روستا، باید روستا را به صاحبانش بسپاریممحمد قانبیلی نماینده شورای شهرستان پردیس و عضو شورای اسلامی استان تهران هم در این نشست با اشاره به اصل ۱۰۰ قانون اساسی گفت: بر اساس قانون اداره روستا با شوراهای همان شهر است ولی دولت ها زیر بار این موضوع نرفتند. وی با بیان اینکه شاخص شهر بودن جمعیت در نظر گرفته شده است، گفت: بر اساس تبصره پنج ماده چهار قانون روستایی ،  مرکز بخش است، شهر نامیده می شود. وی با اشاره به برخی مشکلات موجود در روستاها اظهار داشت که تبعیض بین روستاها و بین روستاییان موجب برخی مشکلات و در نتیجه فروش اراضی روستائیان و مهاجرت به تهران شده است. وی گفت: حضور افراد غیر بومی به ویژه در ایام تعطیل و پایان هفته ها در روستاها هم خود آسیب هایی به روستا وارد کرده و دهیاران زباله جمع کن شهر شده اند.* وجود ۶۵ تعاونی روستایی در استان تهرانحاتم شاکرمی مدیرکل کار، تعاون و رفاه اجتماعی استان تهران هم در این نشست با تاکید بر اینکه روستائیان به 2 دلیل به شهرها می آیند، افزود: نبود اشتغال و درآمد و رفاه موجب ترک روستا و حضور در شهر ها است.وی تاکید کرد که مشارکت گروهی در غالب تعاونی می تواند به روستاها کمک کند و با توجه به این موضوع در استان تهران 65 تعاونی روستایی ایجاد شده است.شاکرمی خاطر نشان کرد: این تعاونی ها طرح  هایی تولیدی دارند و با افزایش فرهنگ مشارکت، فرهنگ آموزش پذیری، توسعه در روستاها شکل خواهد گرفت.مدیرکل کار، تعاون و رفاه اجتماعی استان تهران یادآور شد که در روستاها ظرفیت صنایع دستی وجود دارد اما برای فروش و برند سازی مشکلاتی وجود دارد که باید با هدایت و حمایت از تعاونی ها این مشکلات رفع شود.وی تاکید کرد: با شناخت ظرفیت روستا و حمایت و پشتیبانی از روستاییان زمینه اشتغال، درآمدزایی و رفاه آنان فراهم و توسعه روستا شکل خواهد گرفت .*سند آمایش توسعه استان تهران تهیه شده استمعصومه پرندوار مدیر کل امور روستایی استانداری تهران هم در این نشست تاکید کرد که شاخص توسعه در شهرستان های چسبیده به تهران ضعیف است. وی افزود: امروز مشکلات اساسی که روستاهای استان با آن درگیرند، همان چالش های است که شهر تهران با آن درگیر است.پرندوار با بیان اینکه سند آمایش توسعه استان تهران تهیه شده از نهادهای فعال در این استان خواست برای توسعه استان بر مبنای این سند به عنوان پنجره واحد برای توسعه گام بردارند. وی یادآور شد: توسعه روستایی به معنای تزریق پول و وام به روستاها نیست چرا که اگر شان روستاها رعایت شود، خودشان کارهایشان را پیش می برند. وی گفت: شوراها نتیجه نخبگان و معتمدان روستاها هستند و به دنبال آن هستیم که تنگناهای قانونی در روستاها را رفع کنیم. استان تهران دارای ۱۶ شهرستان و 1036 روستا است و به گفته فخاری رئیس شورای اسلامی استان تهران، این نشست های هم اندیشی توسعه روستایی استان تهران به منظور ایجاد ارتباط بین ارکان توسعه ، سازمان های مردم نهاد، دانشگاه ها، نهاد های اجرایی و رسانه، ادامه خواهد یافت.تهرام/7244/ 1539 /            "}