{"onTitr":"","titr":" بیشتر تماس ها با سامانه سامد اصفهان مربوط به اشتغال است","describe":" اصفهان - ایرنا - مدیرکل دفتر مدیریت عملکرد، بازرسی و امور حقوقی استانداری اصفهان گفت : سهم قابل توجهی از تماس های شهروندان این استان با سامد (سامانه الکترونیکی ارتباط مردم و دولت) مربوط به اشتغال است.", "text":"اسفندیار تاجمیری روز یکشنبه در گفت و گو با ایرنا با بیان این که 9 هزار شهروند این استان در سه ماهه تابستان سال جاری با سامانه سامد تماس گرفتند، اضافه کرد: بیشترین میزان درخواست های مردمی در حوزه اشتغال و بیکاری، مسائل اقتصادی و کمک مالی و دریافت تسهیلات است.وی با اشاره به این که تماس های تلفنی شهروندان در این مرکز دریافت، پالایش و به دستگاه های مربوطه ارجاع داده می شود تصریح کرد : سامانه سامد به منظور تسهیل ارتباط مردم با مسوولان و مصوب شورای عالی اداری کشور در سال 92 است.مدیرکل دفتر مدیریت عملکرد، بازرسی و امور حقوقی استانداری اصفهان با اشاره به این که برنامه منظمی برای حضور مدیران استانی در این مرکز و پاسخگویی به شهروندان در نظر گرفته شد، گفت: از هفته آینده و بر اساس برنامه زمانبندی مدیران دستگاه های اجرایی با حضور در مرکز سامانه سامد در استانداری به صورت تلفنی به درخواست و مطالبات مردمی پاسخ می دهند.وی با اشاره به این که با حضور استاندار اصفهان در مرکز سامد فصل جدیدی از ارتباط مردم و مسوولان استان رقم خورد، اظهارداشت: این سامانه در ادامه برای افزایش کارآمدی به بازنگری، تقویت و رویکرد های جدید در حوزه اطلاع رسانی و آموزش حرفه ای و عمومی نیاز دارد.تاجمیری با اشاره به این که در زمان حاضر فقط چهار نفر نیروی فعال در این مرکز مشغول به کار هستند، بیان کرد: این تعداد نیرو هیچ تناسبی با جمعیت استان اصفهان و اهداف و ساختار پاسخگویی در سامد ندارد. بر اساس نتایج سرشماری نفوس و مسکن 95 ، جمعیت استان اصفهان پنج میلیون و 120 هزار و 850 نفر است. تاجمیری با بیان این که تقویت ساختار فنی این سامانه به ارتباط موثر و بهتر مردم و مسوولان کمک می کند، اضافه کرد: سامانه سامد فرآیند مناسبی در جهت احترام به حقوق شهروندان است و از مراجعات حضوری و اتلاف وقت جلوگیری می کند.به گزارش ایرنا، استاندار اصفهان از ساعت 11 تا 12 و 30 دقیقه یکشنبه از طریق سامانه 111 پاسخگوی مطالبات مردم شده بوداستاندار اصفهان در این ارتباط 41 مورد از مجموع 245 تماس های تلفنی با موضوع مسائل و مشکلات، پیشنهادها، انتقادات و شکایات مردم در بخش های صنعت و سرمایه گذاری، آب، اداری و حقوقی، درخواست ارتقای شغلی، اشتغال، بیکاری و پرداخت تسهیلات بانکی را دریافت کرد و متناسب با هر درخواست دستور لازم را به معاونت ها و مدیران ستادی استانداری اصفهان صادر کرد. مرکز سامد به عنوان یک ساختار توانمند به طور عملی بستر وسیعی برای دریافت شکایت ها، انتقادها، پیشنهادها و ایده های مردمی و  رسیدگی و پاسخگویی به آنها را با رعایت صرفه جویی در هزینه های زمانی و مالی فراهم کرده است.یکی از مجاری سامانه الکترونیکی ارتباط مردم و دولت (سامد) در کشور سامانه تلفنی 111 است که مردم در هر نقطه از استان می توانند پیشنهاد، انتقاد، گزارش، طرح ها و ایده ها، شکایت و درخواست های خود را با کارشناسان این سامانه مطرح و پیگیری کنند.هدف از راه اندازی این سامانه افزایش مشارکت مردمی در نظارت همگانی و تقویت و تثبیت اعتماد مردم به دولت، افزایش رضایت مردم ازطریق ارتقا کیفیت پاسخگویی دستگاه ها و سازمان ها، تمرکز زدایی در رسیدگی به مطالبات مردم، ایجاد هماهنگی، وحدت رویه و مدیریت یکپارچه امور ارتباطات مردمی، افزایش سرعت در رسیدگی با بهره گیری از سیستم سامد و ضریب نفوذ الکترونیکی ارتباطات مردمی در کشور است.7150 /6026/            "}