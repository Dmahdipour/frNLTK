{"onTitr":" سیاه‌نمایی در سینما از واقعیت تا خیال/5    ","titr":" عنقا: مدعیان سیاه‌نمایی سینما شناختی از این هنر ندارند","describe":" تهران- ایرنا- نویسنده مجموعه تلویزیونی «پدر» با بیان اینکه کسانی که درباره سیاه نمایی در سینمای ایران صحبت می‌کنند فقط به دنبال اثبات بی اطلاعی خود هستند، گفت: سیاه‌نمایی در سینما از آن دست اصطلاحاتی ا‌ست که تنها کارکرد داخلی دارد.", "text":"به گزارش خبرنگار سینمایی ایرنا، مرز میان فیلم سیاه با آثار اجتماعی که به قصد نشان دادن یک معضل و آگاه سازی جامعه ساخته می شود، همچنان بحث داغ منتقدان و سینماگران است و هنوز هم معیار مشخص و درستی برای تبیین این موضوع مطرح نشده است.مساله این است که فیلم‌ساز به ویژه در فیلم‌های اجتماعی تا چه اندازه در روایت معضلات صادق بوده و در نمایش آنها اغراق نکرده است. یعنی خالق یک اثر سینمایی با هدف آگاه کردن مسئولان و مردم از سیاهی‌ها و معضلات برای حل آنها دست به تولید فیلم زده یا تنها با پیدا کردن یک موضوع تلخ، ناامید کردن مخاطبان، ایجاد یاس در جامعه و جلب توجه بین المللی را مد نظر داشته است.پای این بحث به فیلم «بدون تاریخ بدون امضا» نماینده ایران در اسکار امسال نیز کشیده شده است که برخی آن را فیلمی سیاه خوانده و ارسال آن به عنوان نماینده ایران به اسکار را اقدامی اشتباه می‌دانند و در مقابل جمعی از منتقدان نیز آن را بهترین گزینه سینمای ایران برای حضور در این رقابت بین المللی برشمرده اند.اکنون در خبرگزاری جمهوری اسلامی (ایرنا) قصد داریم در سلسه گفت ‌و گوهایی با کارشناسان و منتقدین سینما این موضوع را بررسی کنیم که به واقع مرز بین روایت صادقانه و سیاه نمایی کجاست؟ و اینکه فیلم «بدون تاریخ بدون امضا» می تواند نماینده خوبی برای سینمای ایران در دنیا باشد؟سعی شده هم‌ راستا با رسالت رسانه‌ای خود صادقانه نظر موافقان و مخالفان این موضوع را به بحث بگذاریم تا شاید از این مجموعه بحث‌ها به راهکار درست و سندی برای مرزبندی سیاه نمایی در سینمای ایران دست یابیم. در ادامه این بحث به سراغ حامد عنقا نویسنده، کارگردان و تهیه کننده سینما و تلویزیون رفته ایم تا نظر وی را در این خصوص جویا شویم.عنقا در گفت وگو با ایرنا اظهار داشت: قبل از اینکه به موضوع سیاه نمایی در سینمای ایران اشاره کنم می‌خواهم سینمای هالیوود و اروپا که آثار شاخصی در آن ساخته می شود و در ایران نیز طرفدارنی دارد را بررسی کنم.وی افزود: حتما همه کسانی که سینمای هالیوود و اروپا را دنبال می‌کنند آثاری که به موضوع بزهکاری، فساد در اقتصاد آمریکا یا اروپا، فقر، نژادپرستی و مشکلات اجتماعی پرداخته را دیده‌اند، بنابراین حالا سوال از دوستان که به سینمای ایران انگ سیاه‌نمایی می‌زنند،این است که نظرشان درباره این آثار چیست؟این نویسنده و کارگردان تاکید کرد: گاهی اوقات در آثار هالیوودی پرده از خیانت‌هایی از طرف سران آمریکایی برداشته می شود که اگر سینماگران ایرانی ذره‌ای بخواهند به این موضوعات نزدیک شوند انواع و اقسام تهمت‌ها را خواهند شنید در حالی که کارکرد اصلی سینما همین شفاف سازی است. کارگردان مجموعه تلویزیونی «به همین سادگی»، گفت: ماهیت سینما در دنیا همسو بودن با اتفاقات جامعه است یعنی یکی از رسالت های هنر هفتم علاوه بر سرگرمی و تفنن، روشنگری است.عنقا با اشاره به اینکه آنهایی که به سینما انگ سیاه نمایی می‌زنند حتما توقع دارند سینما فقط باید جنبه سرگرمی داشته باشد، افزود: متاسفانه این نوع نگاه آنقدر سطحی است که نمی‌توانم بیشتر درباره آن صحبت کنم.نویسنده «قلب یخی»، گفت: برخی نیز سینما را با ابزاری برای رپورتاژ و آگهی اشتباه گرفته اند و گمان می کنند سینما هم باید مانند آگهی های بازرگانی در خدمت نهاد یا گروهی خاص باشد درحالی که هنر هفتم ماهیتی مردمی دارد و باید مطالبات مردم را در قالب آثار سینمایی مطرح کند.عنقا تاکید کرد: کسانی که درباره سیاه نمایی در سینمای ایران صحبت می کنند فقط به دنبال اثبات بی اطلاعی خود از این مقوله هستند.نویسنده مجموعه «تنهایی لیلا» با بیان اینکه اصولا وظیفه سینما، تئاتر یا رمان و کتاب  تنها معرفی یک جامعه نیست، افزود: این هنرها رسالت‌هایی هم به دلیل مردمی بودن برای آگاهی بخشی به جامعه دارند که در هیچ کجای دنیا نسبت سیاه نمایی به آن زده نمی شود به همین خاطر معتقدم این اصطلاحات تنها کارگرد داخلی برای ما دارد. وی درباره انتخاب فیلم «بدون تاریخ، بدون امضا» به عنوان نماینده سینمای ایران در اسکار نیز توضیح داد: اینکه این فیلم خوب است یا بد نمی‌خواهم نظری بدهم اما دوستانی که به فیلم‌های ایرانی معرفی شده در اسکار انتقاد می‌کنند هنوز تفاوت جشن و جشنواره را نمی‌دانند.عفقا خاطرنشان کرد: اسکار در واقع یک جشن است و فیلمی که از ایران به عنوان نماینده به آن فرستاده می‌شود تنها برای داوران جشن نمایش داده می‌شود. اینطور نیست که ماننده جشنواره کن یا برلین به مدت یک هفته یا 10 روز در جشنواره نمایش داده و داوری شود.فراهنگ**9246** 1701            "}