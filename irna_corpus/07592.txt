{"onTitr":"","titr":" پلاسجان ، گام اول توسعه بوم گردی در شهرستان سردسیر فریدن","describe":" اصفهان - ایرنا -  فریدن با قدمتی افزون بر هفت هزار سال،  از شهرستان های غرب استان اصفهان است که به دلیل برخورداری از روستاهای تاریخی و غنی از فرهنگ و تمدن، مکان مناسبی برای توسعه صنعت بوم گردی است.", "text":"به گزارش ایرنا؛ اقامتگاه بومی و محلی به  خانه های قدیمی بازسازی شده  اطلاق می شود که در آن سعی بر این است تا مهمانان با شیوه سنتی زندگی در آن محل خاص آشنا شوند و در محیطی طبیعی سفر خود را به انجام برسانند. بوم‌گردی همچنین به ‌معنای حفظ و نشر اصالت و فرهنگ هر منطقه است  ؛ خدمات قابل ارائه در این واحدها رنگ و بوی سنتی و نوستالوژیک دارد. صندوقچه های قدیمی به جای قفسه های کتاب و لباس، جاجیم و گلیم به جای فرش و موکت، غذاهای محلی ، شب نشینی دور آتش به جای تماشای تلویزیون، دوشیدن شیر گاو، پختن نان و غیره از جاذبه های این محل هاست.در بوم گردی گردشگران خواستار نزدیک شدن به شرایط زیست طبیعی و بومی، استفاده ازغذاهای سنتی و تجربه زندگی به سبک قدیم هستند. اقامتگاه های بوم گردی مهمترین و بهترین ظرفیت برای استفاده از این فرصت و خواست گردشگران با هدف توسعه اقتصادی و پیشرفت محسوب می شوند. فریدن به دلیل موقعیت جغرافیایی منحصر به فرد خود، شاهرگ حیاتی اتصال استان اصفهان به غرب کشور به شمار می رود و به همین دلیل جمعیتی زیاد از مسافران و گردشگران در ایام نوروز و در فصل تابستان؛ پارک ها و اقامتگاه های این شهرستان را برای اسکان انتخاب می کنند.همچنین به دلیل آب و هوای کوهستانی مکان مناسبی برای گردشگری زمستانه به شمار می رود.توسعه بوم گردی در فریدن می تواند به رونق مناطق بومی، تحقق مهاجرت معکوس، معرفی فرهنگها، آیینها، سنتها و صنایع دستی منطقه به گردشگران، جذب جوانان برای حضور و فعالیت در روستاها و مناطق محلی منجر شود.به عنوان مثال، با طی مسافت 20 کیلومتری به سمت روستای موغان این شهرستان، کلبه ای دنج  در دل گندمزارها و اراضی کشاورزی به چشم می آید که تبلور فرهنگ  و ساده زیستی مردمان این خطه کهن است. اقامتگاه بوم گردی پلاسجان  ازقدمتی 80 ساله برخوردار است و سبک زندگی روستایی از در و دیوار آن می تراود. معماری این بنا به صورت سنتی و قدیمی با درها وسقف های چوبی و دیوار های خشت و کاه گلی است. رو به روی عمارت باغچه زیبایی تعبیه شده که تمام محصولات آن برای پذیرایی ازمهمانان استفاده می شود.در این اقامتگاه  که گنجینه منحصر به فردی از میراث ناملموس مردمان فریدن را در خود نهفته دارد، از طعم لذیذ غذاهای محلی و ارگانیک گرفته تا عطر خوش دمنوش های گیاهی همه چیز برای گذراندن لحظاتی  فرح بخش و خیال انگیز فراهم است.طبیعت بکر روستا، مناظر زیبا و چشم نواز، هوای پاک و ساده زیستی و مهمان نوازی اهالی روستا از دیگر جاذبه هایی است که توجه هر بیننده ای را به خود جلب می کند.همجواری اقامتگاه بوم گردی پلاسجان با شهر زیر زمینی چهار طبقه موغان فرصتی بی نظیر را برای سیاحتی شگرف به اعماق زمین فراهم کرده است. این شهر باستانی چهار طبقه  سه هزارمتر مربع وسعت داشته و 9 ورودی دارد.دستکن های روستای  موغان به عنوان جاذبه کمتر شناخته شده استان اصفهان معرفی شده است.این شهر زیر زمینی در گذشته برای مقابله با حوادث طبیعی، همچنین هجوم دشمنان و  حفظ  دام  از حمله حیوانات درنده ساخته شده است و با توجه به وضعیت اقلیمی شهرستان فریدن که در فصل زمستان بسیار سرد می شود، وجود این دستکن ها برای حفظ جان مالکان آن و احشام آن‌ها ضروری بوده است.  هوای بسیار خنک در تابستان و نیز هوای بسیار گرم در فصل زمستان از دیگرویژگی های این دستکن ها است.قدمت این آثار به حدود 500 سال می رسد، هر چند برخی قدمت طبقات یک و دو را به دوره های هخامنشی نسبت می دهند.بابک براتی مسئول اقامتگاه بوم گردی پلاسجان با بیان این که این مکان از دی ماه سال 95 با هدف توسعه گردشگری و میراث ناملموس کار خود را آغاز کرده است، به ایرنا گفت: تعداد کل گردشگرانی که تا کنون  از این خانه بازدید و یا در آن اقامت داشته اند بیش از چهار هزار نفر بوده است.وی افزود: با راه اندازی این اقامتگاه تا کنون برای پنج نفر اشتغالزایی شده است.به گفته محمود سلیمی مسئول نمایندگی میراث فرهنگی، صنایع دستی و گردشگری شهرستان فریدن، این اقامتگاه  تنها با سه اتاق به چشم انداز مورد انتظار مبنی بر رونق گردشگری و جذب توریست رسیده است.وی  با اشاره به  استقبال قابل توجه مسافران و گردشگران از این اقامتگاه، افزود:  تلاش می کنیم با  جذب سرمایه گذار و راه اندازی خانه صنایع دستی در مجاورت این مکان بستر را برای رشد و احیای صنایع دستی منطقه فراهم کنیم.به گزارش ایرنا؛ در سال 95 تا 96 هشت اقامتگاه بوم گردی و در شش ماهه نخست سال جاری 5 پنج اقامتگاه بوم گردی در فریدن موفق به اخذ موافقت اصولی شده اند.از این تعداد در مجموع هشت  اقامتگاه در شهرهای داران و دامنه و روستاهای قلعه ملک، غرغن، موغان، خویگان، سواران و خلج و 3 اقامتگاه در روستای دره بید و 2 اقامتگاه دیگر نیز در روستای قوهک واقع شده اند.هم اکنون عملیات تعمیر، مرمت و آماده سازی دو اقامتگاه بوم گردی مرکز شهرستان و روستای غرغن در فاصله 16 کیلومتری فریدن در حال انجام است.به اقامتگاه هایی که موفق به اخذ موافقت اصولی شده اند بر اساس اهداف  و برنامه های متقاضی کار، مساحت وتعداد اتاق ها از 50 تا سقف 200 میلیون تومان تسهیلات پرداخت می شود.پرداخت این تسهیلات به صورت مرحله ای و پس از تایید پیشرفت کار است. سود تسهیلات در شهرهای بالای 20 هزار نفر جمعیت 18 درصد، در شهرهای زیر 20 هزار نفر 10 درصد و در روستاها 6 درصد است.تا کنون مجموع تسهیلات پرداختی برای راه اندازی اقامتگاه بوم گردی در فریدن 260 میلیون تومان برای دو خانه بوده است.واحدهای بوم گردی در برخی مناطق کشور به خصوص در استان اصفهان از یک دهه قبل تشکیل شد.در دوسال گذشته ضوابط تشکیل این واحدها توسط سازمان میراث فرهنگی و گردشگری کشور تدوین و از آن زمان ایجاد واحدهای بوم گردی شدت گرفته است و  بیشتر از 50 واحد ثبت شده با این عنوان به فعالیت مشغول هستند.بر اساس برنامه ششم توسعه توسعه اقامتگاه های بوم گردی در دستور کار دولت بوده و بر این اساس دولت برنامه های حمایتی برای تاسیس این واحدها در همه مناطق گردشگری و بافت های تاریخی و روستایی را دنبال می نماید.روستای موغان، از توابع بخش مرکزی شهرستان فریدن در فاصله 20 کیلومتری از مرکز شهرستان قرار دارد و اکثر اهالی آن به زبان ترکی تکلم می کنند .این روستا با کشف دستکن های تاریخی چهار طبقه در عمق 20 متری، شهرت یافت.قدمت این دستکن ها به بیش از 500 سال می رسد. طبق گفته کارشناسان؛ این روستا در مسیر شوش به آپادانا قرار داشته و محل عبور کاروان ها از کوه آق داش(کوه سنگ سفید) که در نزدیکی این روستا قرار دارد نشانه ای از این ادعاست.اقامتگاه بوم گردی این روستا  تنها اقامتگاه بوم گردی فعال در فریدن است.این اقامتگاه در نمایشگاه بوم گردی و صنایع دستی تهران در محل برج میلاد در سال 1396  نیز حضور پررنگ داشته است.فریدن با دارا بودن 2 شهر و 28 روستا و جمعیت بیش از 49 هزار نفر در 140 کیلومتری غرب استان واقع است.9861گزارش از: فاطمه زمانی            "}