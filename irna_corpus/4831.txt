{"onTitr":" معاون اول سازمان قضایی نیروی مسلح:    ","titr":" برخورد دستگاه قضا با مفسدان اقتصادی اعتماد آفرین است","describe":" سمنان- ایرنا- معاون اول سازمان قضایی نیروهای مسلح کشور گفت: برخورد قاطع و به موقع دستگاه قضایی با مفسدان اقتصادی موجب افزایش اعتماد عمومی در جامعه شد.", "text":"به گزارش ایرنا، حجت الاسلام و المسلمین سید عبدالحسین صالح روز دوشنبه در آیین معرفی رئیس سازمان قضایی نیروهای مسلح سمنان در سالن همایش اداره کل بازرسی استان، افزود: برخورد قضایی با مفسدان اقتصادی آثار بسیار مثبت اجتماعی در کشور داشته است و با این اقدام نگاه مثبت مردم به نظام تقویت شد. معاون اول سازمان قضایی نیروهای مسلح کشور اضافه کرد: نهاد قضایی برای افزایش کمال مردم در جامعه گام برمی دارد و باید با اتخاذ برنامه های راهبردی، تعیین مجازات ها به اعتبار و حیثیت این مجموعه آسیب نزند. صالح تصریح کرد: اکنون شبکه های اجتماعی آثار بسیار مخربی به جامعه اسلامی ایران وارد کرده است که باید کاربران مواظب باشند هر مطلبی را در اختیار دیگران قرار ندهند و به اشتراک نگذارند. وی خاطرنشان کرد: وظیفه ذاتی سازمان قضایی نیروهای مسلح خدمات رسانی به زیرمجموعه است و در اجرای رویه قضایی در بین کارکنان نیروهای مسلح نباید افراط کرد. صالح ادامه داد: نیروهای مسلح، امین مردم برای رفع مشکلات اجتماعی هستند و سازمان قضایی نیروهای مسلح با اقتدار برای آموزش نیروهای خدمتگزار خود در تلاش است. معاون اول سازمان قضایی نیروهای مسلح کشور گفت: برای حفظ اقتدار نظام جمهوری اسلامی باید شان و جایگاه نیروهای مسلح حفظ شود و تذکر و نظارت 2رکن اساسی برای جلوگیری از ایجاد فساد در این نهاد ارزشی است. به گزارش ایرنا، در آیین تکریم و معارفه رئیس سازمان قضایی نیروهای مسلح استان سمنان جمعی از مدیران ارشد نهادهای امنیتی، انتظامی و قضایی استان سمنان حضور داشتند. در این آیین، رحیم یونسی زرینی به عنوان رئیس سازمان قضایی نیروهای مسلح استان سمنان معرفی و از تلاش های محمدرضا صفریان در این مقام قدرانی شد. 7339/6103            "}