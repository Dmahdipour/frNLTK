{"onTitr":" نماینده مجلس:    ","titr":" فرصت های سرمایه گذاری آران و بیدگل نیازمند توجه است","describe":" کاشان- ایرنا- نماینده مردم کاشان و آران و بیدگل در مجلس شورای اسلامی گفت: شهرستان آران و بیدگل با برخورداری از فرصت های تاریخی، طبیعی و صنعتی گوناگون ظرفیت مناسبی برای جذب سرمایه گذاران دارد که باید به صورت ویژه مورد توجه قرار گیرد.", "text":"به گزارش خبرنگار ایرنا، سید جواد ساداتی نژاد شامگاه سه شنبه در آیین تکریم و معارفه فرماندار آران و بیدگل بیان کرد: کویر و میزبانی تعدادی از امامزادگان والامقام یک ظرفیت بی مانند برای رونق گردشگری، جذب سرمایه گذاری و ایجاد اشتغال در این شهرستان است.وی افزود: دریاچه نمک و ظرفیت آب شور آران و بیدگل نیز ظرفیت خوبی برای سرمایه گذاری است و با ایجاد شهرک های پرورش ماهی آرتیمیا می توان از آن برای اشتغالزایی بهره برد.نماینده کاشان و آران و بیدگل در مجلس اضافه کرد: برخورداری از نیروی انسانی متعهد و توانمند موجب اشتیاق سرمایه گذاران برای حضور در این شهرستان بوده که نرخ بیکاری 5.7 درصدی در آران و بیدگل نیز آن را تائید می کند. وی در ادامه نیز با اشاره به برخی از مشکلات بخش صنعت این شهرستان گفت: پایین بودن فناوری و اندازه کارگاه های تولیدی، تک محصولی بودن و پایین بودن سطح خدمات از مشکلات  این بخش است که باید برای آن چاره ای اندیشیده شود.ساداتی نژاد انسجام و همبستگی درونی شهرستان و تعامل و هم افزایی با شهرهای همجوار از جمله کاشان را از موضوعات راهبردی شهرستان آران و بیدگل برشمرد و تاکید کرد: هماهنگی و همسویی منطقه ای در تصمیم گیری ها می تواند توسعه همه جانبه را تسهیل کند.سرپرست جدید فرمانداری آران و بیدگل نیز در ادامه گفت: تبدیل این شهرستان به قطب گردشگری کویری و مذهبی نیازمند برنامه ریزی دقیق است و باید در این راستا نسبت به معرفی جاذبه ها و ظرفیت ها در داخل و خارج اقدام شود. اسماعیل بایبوردی همچنین با اشاره صادرات غیر نفتی افزون بر ۱۰۰ میلیون دلاری از آران و بیدگل در سال گذشته بیان کرد: این شهرستان نمونه بسیار خوبی از اقتصاد مقاومتی است و در سایه انسجام مردم و تعامل سازنده مسئولان می توان زمینه توسعه پایدار این شهرستان را فراهم کرد.وی با تاکید بر جلب سرمایه گذاری پایدار در آران و بیدگل، تلاش برای اشتغال دانش آموختگان دانشگاهی، ایجاد محیط امن و امید آفرین را از اولویت های کاری خود در این شهرستان عنوان کرد.به گزارش ایرنا، بایبوردی در ادامه این آیین بجای ابوالفضل معینی نژاد، به عنوان سرپرست فرمانداری آران و بیدگل معرفی شد.آران و بیدگل با جمعیت افزون بر 103 هزار نفر در فاصله 6 کیلومتری کاشان و 215 کیلومتری شمال اصفهان واقع است.7472/8123            "}