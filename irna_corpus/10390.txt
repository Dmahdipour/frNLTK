{"onTitr":" نشست های پژوهشی در یک نگاه    ","titr":" بررسی ممنوعیت به کارگیری بازنشستگان و فلسفه فضای مجازی","describe":" تهران- ایرنا- «بررسی دایره شمول قانون ممنوعیت به کارگیری بازنشستگان»، «جنگ و شهر»، «بین‌المللی سازی پژوهش و آموزش در ایران» و «فلسفه فضای مجازی» از مهمترین نشست هایی بود که هفته گذشته در کشور برگزار شد.", "text":"گروه اطلاع رسانی ایرنا در گزارش زیر مهمترین نشست های پژوهشی را از بازه زمانی 31 شهریور تا 6 مهرماه 1397 خورشیدی بررسی کرده است.**بررسی دایره شمول قانون ممنوعیت به کارگیری بازنشستگانهمایش حقوقی «بررسی دایره شمول قانون ممنوعیت به کارگیری بازنشستگان» در خانه اندیشمندان علوم انسانی برگزار شد.«سید ابراهیم امینی» عضو هیأت علمی دانشکده حقوق و علوم سیاسی دانشگاه شیراز و نایب رییس شورای اسلامی شهر تهران به این امر مهم اشاره کرد که اینکه حقوق دانان در ارتباط با حوزه قانون گذاری اعلام موضع می کنند اتفاق مبارکی است و این امر باعث ایجاد تعامل دوطرفه بین نهاد قانون گذار و حقوق دانان می‌شود. از این جهت که هم حقوق دانان نسبت به قوانینی که وضع می شود بی تفاوت نباشند و هم قانون گذار توجه خاص به نظرات حقوق دانان داشته باشد که این وضع برای دموکراسی و ثبات قوانین جهت اداره کشور بسیار مؤثر است.امینی گفت: به بحث جوان گرایی باید پرداخت و از پتانسیل، توان و دانش جوانان برای اداره کشور توجه خاص شود البته این به معنای رشد بادکنکی نیست و جوان گرایی این فرصت را در اختیار جوانان قرار دهد که آنان رشد پلکانی داشته باشند.از نظر حقوقی با توجه به بحث عام و خاص، ماده 80 قانون خاص ویژه شهردار دارد و قانون منع به کارگیری بازنشستگان قانون عام است و چون شهردار برای مدت 4 سال انتخاب شده لذا این قانون شهرداران فعلی را در بر نمی گیرد.«علی دشتی» عضو هیأت علمی دانشگاه آزاد اسلامی واحد تهران مرکز به صراحت بیان کرد: به لحاظ حقوقی موافق این قانون هستم که شهرداران مشمول مصوبه قانون منع به کارگیری بازنشستگان هستند و بوده اند اما به لحاظ مصلحتی و ثبات مدیریتی با توجه به دوره چهار ساله شهردار، هرچه کمتر تغییر در این ثبات اتفاق بیفتد، مطلوب تر است.دشتی متذکر می شود: با مراجعه به سوابق قانونی مربوطه از جمله قانون تنظیم بخشی از مقررات مالی دولت در ماده 41 و قانون مدیریت خدمات کشوری و خود قانون منع به کارگیری بازنشستگان، قانون گذار قصد دارد دیگر از بازنشستگان استفاده نکند. «رضا شیران خراسان» نماینده مردم مشهد و کلاته در مجلس شورای اسلامی در ابتدای صحبت خود اظهار داشت: لازمه پیشرفت توزیع قدرت است و بهترین جایگاهی که در رابطه با توزیع قدرت در کشور ما وجود دارد، شوراهای اسلامی شهر و روستا است.رضا شیران خراسان در خصوص قانون منع به کارگیری بازنشستگان تصریح کرد: نخستین ابهام که در قانون وجود داشت، این بود که بحث پست و مقام اشتباه گرفته شد و این گونه برداشت شد که آن هایی که دارای مقاماتی بوده اند پس استثنا هستند. پس از آن قانون مطرح کرد که کسی که در حال حاضر آن پست را دارد استثنا استُ نه کسی که قبلاً مقام داشته است.«محمدرضا ویژه» عضو هیأت علمی دانشکده حقوق و علوم سیاسی دانشگاه علامه طباطبایی توضیح داد: قانون گذار باید جوری قانون را وضع کند که حتی الامکان راه تفسیر بسته شود و این قانون منع به کارگیری بازنشستگان بسیار مبارک است و راه را برای مدیران جوان باز می کند و همینطور تمرکز زدایی برای جامعه مردم سالار ضروری است.محمدرضا ویژه خاطرنشان کرد: قانون منع به کارگیری بازنشستگان قانون مفیدی است و با توجه به حجم کار شهرداران برای شهرداران مفید است و هیچ قرینه ای دال برای استثنا بودن شهرداران از این قانون وجود ندارد. درصورت فقدان قرینه اصل بر شمول قانون است. استثنا محتاج دلیل است، اصل بر عدم صلاحیت است و و جود صلاحیت هم نیازمند دلیل است.«محمد جلالی» عضو هیأت علمی دانشکده حقوق دانشگاه شهید بهشتی عنوان داشت: استثنا قطعاً دلیل می خواهد که دلیلش باید رجوع به اصل باشد، که رجوع به اصل در نظام حقوقی ما نه نزد قانون گذار است، نه مراجع رویه ساز، نه قضات و نه مراجع اجرایی. درحالی که این رویه خیلی می تواند راه گشا باشد.جلالی در ادامه صحبت های خود گریزی می زند به حقوق تطبیقی که در کشور فرانسه در مباحث مربوط به تمرکز زدایی پیشرفت بسیار جدی داشته اند. شورای قانون اصلی کشور فرانسه در قالب یک اصل اشاره می کند به اصل آزادی اداری واحدهای محلی که باید در تمام کارها اجرا شود.**جنگ و شهرنشست «جنگ و شهر» در سی‌وهفتمین سالگرد شکست حصر آبادان در خانه گفتمان شهر برگزار شد.«حسین علایی» از فرماندهان سپاه پاسداران انقلاب اسلامی در دفاع مقدس گفت: آبادان در آن زمان، شهر بسیار مهمی بود و حتی جمعیتش از اهواز هم بیشتر بود. اولین و قدیمی‌ترین پالایشگاه ایران در آنجا واقع بود و روزانه 100 هزار بشکه تولید داشت و وقتی جنگ شروع شد 18 هزار کارمند داشت. همچنین مرکز روشنفکری هم به شمار می‌رفت و در عرصه سیاست ایران نقش مهمی ایفا کرده بود، زیرا ملی شدن نفت در این شهر مفهوم عملی پیدا کرد.علایی بیان کرد: آبادان مرکز توسعه شهری هم بود و جزو شهرهایی بود که مدرن ساخته شده بود. همچنین بندر بسیار مهمی هم بود و سالانه 590 کشتی به آن رفت و آمد می‌کرد و خط آهن سراسری از آن می‌گذشت و در کنار خرمشهر، مهم‌ترین شهرهای اقتصادی ایران بودند. به همین دلیل عراق درصدد بود تا این دو شهر را تا ساحل شمالی اروندرود بگیرد تا جایی که امکان بازپس‌گیری برای ایران نباشد و البته شمال آبادان رودخانه بهمنشیر به موازات اروندرود بود. این فرمانده سپاه پاسداران انقلاب اسلامی در دفاع مقدس در ادامه افزود: نخستین محاصره، 19 مهر 1359 آغاز شد و حتی جاده ماهشهر هم بسته شد. عراق به دنبال آن بود تا قوای نظامی‌اش، متکی به عوارض زمین باشد تا ایران از هرگونه عملیات موفق نظامی ناامید شود و نتواند طرحی که منجر به دستاورد جنگی شود را به نتیجه برساند.وی یادآور شد: در آن روزها، هیچ یک از مسوولان، آبادان را رها نکردند و 11 تَن به شهادت رسیدند. از سوی دیگر، رادیو آبادان نقش فراموش نشدنی ایفا کرد. مردم اما شهرشان را رها نکردند. بین 20 تا 40 هزار نفر ماندند و یک سال محاصره شدند؛ یک زندگی مدافعانه و حضوری موثر. در این مقاومت، نقش مردم اهمیت والایی دارد، زیرا این هشدار را به ارتش متجاوز داد که ما هستیم و از شهرمان دفاع می‌کنیم و همین که عراق نتوانست آبادان را اشغال کند، کلید موفقیت ما در جنگ شد. «مهرزاد ارشدی» عکاس جنگ با ذکر این نکته که دفاع مقدس بخشی از تاریخ معاصر ماست، تصریح کرد: یک سال محاصره آبادان در دنیا بی‌سابقه بود، زیرا محاصره استالینگراد هم در جنگ جهانی دوم سه ماه طول کشید.ارشدی ادامه داد: اما جنگ، همه زیرساخت‌های شهر را از بین برد. وقتی جنگ شد نمی‌دانستیم چطور باید جنگید چون جنگ ندیده بودیم و وقتی تمام هم شد، نمی‌دانستیم چطور باید بازسازی کرد چون باز هم جنگ ندیده بودیم که بدانیم پس از آن چه باید کرد.«فریدون مجلسی» دیپلمات پیشین وزارت امور خارجه نیز از خاطرات خود از آبادان پیش از جنگ گفت. او از دانشگاه نفت آبادان یاد کرد که دانشگاه مجللی بود و امکانات حیرت‌انگیزی داشت و یادآور شد: وقتی صدام به ایران حمله کرد، به من برخورد که او چطور جرات کرد به این سرزمین حمله کند.**بین‌المللی سازی پژوهش و آموزش در ایرانهمایش ملی «بین‌المللی سازی پژوهش و آموزش در ایران» در کتابخانه مرکزی دانشگاه علامه طباطبایی برگزار شد.«حمیدرضا علومی یزدی» معاون پژوهشی دانشگاه علامه طباطبایی با تأکید بر ضرورت همکاری‌های بین‌المللی در دوره‌ای که فشار تحریم‌های اقتصادی بر کشور افزایش‌یافته است، افزود: کمبود منابع اقتصادی نباید بهانه‌ای برای کاستن از فعالیت‌های علمی بین‌المللی باشد که در این صورت دچار خود تحریمی شده‌ایم و خود را از گفت‌وگوهای علمی میان نخبگان محروم کرده‌ایم.علومی یزدی خطاب به نمایندگان دانشگاه‌های مشارکت‌کننده در کنسرسیوم گفت: این پیام را به‌طورجدی دنبال کنید تا این استراتژی از طریق حضور استادان در مجامع علمی بین‌المللی، ارائه مقالات در مجلات نمایه شده بین‌المللی، شرکت در کارگاه‌های آموزشی و همایش‌های بین‌المللی و استفاده از فرصت‌های مطالعاتی در اولویت‌های اصلی دانشگاه قرار گیرد.معاون پژوهشی دانشگاه علامه طباطبایی تصریح کرد: طبیعی است که به لحاظ موضوعی، برنامه و به لحاظ جغرافیایی همه دانشگاه‌ها امکان همکاری را در حوزه بین‌المللی را ندارند و در این در این شرایط تدوین بک برنامه استراتژیک در همه دانشگاه‌ها از اهمیت برخوردار است.وی ادامه داد: با داشتن برنامه علاوه بر مشخص بودن خط‌مشی و اهداف، محدوده کاری مشخص و صرف بودجه معنادارتر و توجیه‌پذیر خواهد شد.«ماندانا تیشه یار» مدیر همکاری‌های علمی بین‌المللی دانشگاه علامه طباطبایی به ارایه گزارشی از اقدام های انجام ‌شده در طی مدت تشکیل این کنسرسیوم پرداخت.ماندانا تیشه یار تبیین مفهوم بین‌المللی شدن در برابر مفهوم جهانی‌شدن و تبیین مفاهیم ضروری، کارکردها و استراتژی‌ها، ارتقا توانمندی‌های مدیریت‌های همکاری‌های بین‌المللی دانشگاه‌های عضو کنسرسیوم از طریق برگزاری 18 کارگاه آموزشی در داخل و خارج از کشور، تدوین کتاب راهنمای بین‌المللی سازی دانشگاه‌ها در ایران، تهیه و تدوین یک راهبرد نامه باهدف بررسی مشکلات و ارایه راهکارهایی برای رفع آن را مهم‌ترین اقدام های  انجام‌شده از سوی این کنسرسیوم برشمرد.مدیر همکاری‌های علمی بین‌المللی دانشگاه علامه طباطبایی با اشاره به پیشینیِ تمدنی، علمی و فرهنگی ایران از گذشته‌های دور توضیح داد: در سال‌های اخیر سرعت بین‌المللی سازی در دانشگاه‌های کشور با توجه به سیاست‌های دولت برای تبدیل ایران به کانون علمی منطقه افزایش‌یافته است و شاهد تلاش‌های زیادی برای رسیدن به این هدف بوده‌ایم.«نادر نعمت اللهی» معاون آموزشی دانشگاه به ارایه گزارشی از اقدام های انجام شده در خصوص بین المللی سازی در دانشگاه علامه طباطبایی پرداخت و تصریح کرد: در طی مدت چهار سال گذشته اقدام های خوبی در قالب امضای تفاهم نامه همکاری علمی و پژوهشی با دانشگاه های خارجی داشتیم که براساس آن در حال حاضر دوره های مشترک در مقطع کارشناسی ارشد با چند دانشگاه روسیه را شاهد هستیم.نعمت اللهی همچنین به مشکلات این حوزه در خصوص دعوت از استادان خارجی اشاره کرد و بیان داشت: امیدواریم تمهیداتی از سوی وزارت علوم، تحقیقات و فناوری به منظور ارائه راهکاری برای پرداخت حق الزحمه به استادان دعوت شده خارجی در نظر گرفته شود تا بخش مهمی از مشکلات  این حوزه برطرف گردد.«علی خورسندی» مدیر پژوهشی دانشگاه نیز به ارایه دیدگاه خود در خصوص دلایل توسعه نیافتگی آموزش و پژوهش های بین المللی در ایران پرداخت.  او به مشکلات این حوزه اشاره کرد و افزود: عدم توجه به تنوع آموزشی، عدم توجه دانشگاه ها به کارکرد در زمینه منطقه ای و بومی از موارد مهم در این زمینه است.**فلسفه فضای مجازینشست نقد و بررسی کتاب «فلسفه فضای مجازی» تالیف سید سعیدرضا عاملی در سرای اهل قلم موسسه خانه کتاب برگزار شد.«سید سعیدرضا عاملی» نویسنده کتاب با طرح این سوال که آیا ذات متفاوتی در فضای مجازی در مقایسه با فضای واقعی وجود دارد، عنوان داشت: اگر به این سوال پاسخ مثبت دهیم باید بگوییم 2 فلسفه متفاوت داریم یکی معطوف به فضای واقعی و دیگر معطوف به فضای مجازی اما باید در نظر داشت که همه این عوالم در جهان هستی هستند و ما نمی‌توانیم فضای مجازی را از کره زمین خارج کنیم اما از یک منظر این دو عالم واقعی و مجازی از هم جدا هستند بدین معنی که ماهیت فضای فیزیکی و مجازی با هم متفاوت است.  عاملی با تشریح فصول پنج گانه کتاب توضیح داد: در بخش مقدمه و فصل نخست موضوع های هستی‌شناسی و رویکردهای موجود به موضوع کتاب از نگاه فلسفه قاره‌ای و ... مورد بررسی قرار می‌گیرد. در فصل دوم عناصر پایه‌ای فلسفه فضای مجازی مورد توجه قرار گرفته است. در این فصل به این موضوع پرداخته شده که باید به سراغ دانشی برویم که زیرساخت فضای مجازی را تشکیل داده است از جمله فلسفه هوش مصنوعی. نویسنده کتاب «فلسفه فضای مجازی» در ادامه افزود: در فصل سوم نیز بحث هستی‌شناسی فضای مجازی طرح شده است. در فصل‌های بعدی نیز به پارادایم دوفضایی شدن می‌پردازیم و مبنای آن که می‌گوید ما فضای مجازی را منهای فضای واقعی نمی‌توانیم فهم کنیم. وی در بخش دیگری از سخنانش با بیان اینکه در کشور ما نگاه آسیب‌گرا موجب شده تا بیشتر به آسیب‌های فضای مجازی پرداخته شود چراکه همیشه یک نگاه نگران کنترلی بر فرهنگ وجود دارد و معتقد است باید به چالش‌های فضای مجازی بیشتر توجه کرد. در حالیکه فضای مجازی در ایران می‌تواند به دلیل ساختار الگوریتمی آن جلوی فساد را بگیرد. «حمیده مولایی» با بیان اینکه تاکنون کتابی با موضوع فلسفه فضای مجازی نداشتیم تصریح کرد: به موازات رشد و توسعه اینترنت، افزایش مطالعات مربوط به فضای مجازی را داشتیم. بسیاری از این پژوهش‌ها به جنبه‌های مثبت و منفی فضای مجازی می‌پردازند اما عملاً به دیدگاه و رویکردهایی که پشت این سخنان هستند پرداخته نمی‌شود و رویکردهای نظری به فضای مجازی کمتر وجود داشت.مولایی ادامه داد: فصل نخست کتاب بسیار خوب رویکردهای مربوط به فضای مجازی را مطرح می‌کند. به‌طور مثال وقتی از رویکرد جبرگرایانه به فضای مجازی سخن گفته می‌شود هیچ گاه استدلال‌ها شرح داده نمی‌شود اما در این کتاب این توضیحات وجود دارد و به‌طور مثال زمانی که در کشورهای عربی انقلاب‌های پیاپی به وقوع پیوست همگان از نگاهی اغراق آمیز به فضای مجازی سخن گفتند و حتی اینکه در کشور مصر فیس بوک ناجی ملت شد اما هیچ‌گاه دیدگاه نظری پشت این موضوع شرح داده نشده بود.«احسان شاه قاسمی» دکتری ارتباطات و رسانه گفت: این کتاب تلاش کرده که یک فلسفه بومی ارایه کند. ما حتی اگر به فلسفه علاقه‌مند باشیم اغلب فلسفه تکنولوژی را دوست نداریم در حالی که ما باید فلسفه تکنولوژی را مطالعه کنیم. اینکه ما هنوز روی نقاط مثبت و منفی فضای مجازی مشکل داریم نشان می‌دهد ما در این حوزه نقطه ضعف تئوریک داریم.شاه قاسمی با تاکید بر اینکه بدون داشتن نگاه فلسفی نمی‌توانیم اثرات فضای مجازی را درک کنیم یادآور شد: کتاب از نردبان انتزاع استفاده می‌کند چون فلسفه پر از نظام‌های لاینحل است و از آن طرف ما فضای میدانی داریم که گم شدن در آن بدون نگاه فلسفی مرگبار است. بنابراین نویسنده از نردبان انتزاع در کتاب بالا و پایین می‌رود و اطلاعات میدانی را به فضای انتزاعی می‌برد و فلسفه‌پردازی می‌کند.پژوهش9370**9131            "}