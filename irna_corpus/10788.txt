{"onTitr":"","titr":" 573 نیکوکار در طرح اکرام ایتام چالدران مشارکت کردند","describe":" ارومیه- ایرنا- مدیر کمیته امداد امام خمینی (ره) چالدران گفت: 573 خیّر این شهرستان طی 6 ماهه نخست امسال در طرح اکرام ایتام و محسنین مشارکت کردند.", "text":"التفات رضایی روز سه شنبه در گفت و گو با خبرنگار ایرنا افزود: در حال حاضر 200 یتیم و 258 فرزند خانواده بی بضاعت در قالب طرح های اکرام ایتام و محسنین تحت حمایت این نهاد هستند.وی اضافه کرد: در 6 ماهه نخست امسال بیش از سه میلیارد و 489 میلیون ریال کمک از سوی خیران به این افراد صورت گرفت که نسبت به مدت مشابه سال قبل 27 درصد افزایش داشت.وی بیان کرد: رفع مشکلات ایتام در زمینه تأمین مخارج، ازدواج، اشتغال، تحصیل و درمان ایتام از جمله مواردی است که توسط حامیان انجام می شود.وی ادامه داد: افراد نیکوکار می‌توانند با مراجعه به دفاتر کمیته امداد ضمن اعلام آمادگی برای حمایت از ایتام، یتیم موردنظر خود را نیز برای کمک های مالی مستمر انتخاب کنند.به گزارش ایرنا، کمیته امداد امام خمینی (ره) از اسفندماه سال 1357 فعالیت خود را با فرمان امام راحل برای رسیدگی به وضعیت محرومان و کمک به آنها از طریق دریافت کمک های مردمی آغاز کرد و 39 سال از فعالیت این نهاد می گذرد.در سال های نخست، وظیفه این نهاد تنها کمک مادی به مددجویان و متقاضیان بود ولی در سال های اخیر، وظایف دیگری نیز به این نهاد محول شده که ارائه کمک های مشاوره ای بخشی از این وظایف است.7129/7132            "}