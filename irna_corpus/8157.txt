{"onTitr":"","titr":" قم در سالروز شهادت امام سجاد(ع) غرق در عزا و ماتم است","describe":" قم - ایرنا - شهر مقدس قم در سالروز شهادت چهارمین اختر تابناک آسمان امامت و ولایت، سیدالساجدین، حضرت زین العابدین(ع) غرق در عزا و ماتم شده است.", "text":"به گزارش ایرنا، شیفتگان خاندان عصمت و طهارت(ع) در قم با برپایی آیین های سوگواری عشق خالصانه خود را به آن امام همام به نمایش گذاشتند.برنامه های عزاداری در بارگاه ملکوتی حضرت معصومه(س) که از ابتدای ماه محرم سیاهپوش شده است، در حال برگزاری است و دسته های عزاداری در حالی که پرچم های سیاه بر دست داشته، بر سر و سینه زده و سوگواری می کنند.دسته های عزاداری سینه زنی و زنجیرزنی به مناسبت این روز، با حرکت به سمت حرم مطهر کریمه اهل بیت(ع)، عشق و ارادت خود را به خاندان عصمت و طهارت، به ویژه امام سجاد(ع) نشان می دهند.مسجد مقدس جمکران و بقاع متبرک امامزادگان نیز در این روز غم بار شاهد برگزاری آیین های عزاداری و سخنرانی با حضور زائران و مجاوران می باشد.در دفتر رهبر معظم انقلاب در قم و بیوت مراجع عظام تقلید نیز آیین هایی به همین مناسبت طی دیشب و امروز برپا شده و سخنرانان در خصوص زندگانی آن امام همام مطالبی را بیان کردند.مسلمانان غیر ایرانی مقیم قم نیز با برگزاری آیین های سوگواری به شیوه سنتی عشق و علاقه خود را به پیشوای چهارم شیعیان نشان دادند.امام علی بن الحسین(ع) در پنجم شعبان سال 38 هجری قمری در مدینه دیده به جهان گشود و سال های پایانی زندگی حضرت علی(ع)، جد بزرگوار خویش را درک کرد و به مدت 23 سال از سرچشمه دانش امام حسین(ع) بهره مند شد. امام زین العابدین(ع) به دلیل پاسخ دقیق به هر پرسش و فزونی عبادت و نیایش؛ سرور و زینت بخش عبادت کنندگان نام گرفت. ایشان دارای فضیلت هایی همچون شجاعت، ظلم ستیزی، عفو و گذشت بود و لقب هایی چون زین العابدین، سجاد سیدالعابدین، زین الصالحین، وارث علم النبیین، وصی الوصیین و غیره داشت. این امام همام با بهره بردن از زبان دعا و خطابه، به ارشاد و راهنمایی مردم می پرداخت و حاصل اندیشه های معرفت شناسانه وی در قالب نیایش و دعا در کتاب «صحیفه سجادیه» گردآوری شد. کتابی که اینک رهگشای بسیاری از پیروان راه حق در مسیر رسیدن به سعادت حقیقی است. امام سجاد(ع) به دلیل بیماری نتوانست در حماسه عاشورا حضور یابد، اما با وجود چنین شرایطی نیز به دفاع از حقانیت اسلام پرداخت. ایشان پس از شهادت امام حسین(ع) و با برعهده گرفتن پیشوایی شیعیان جهان، در رساندن پیام حماسه عاشورا به جهانیان بسیار کوشید و با خواندن خطبه هایی مشهور و کوبنده در برابر یزیدیان در رسوا ساختن دشمنان و دفاع از خاندان اهل بیت(ع)، نقش بسیار مهمی را ایفا کرد. سرانجام امام سجاد(ع) در سال 95 هجری قمری به دستور هشام بن عبدالملک در مدینه مسموم شد و به شهادت رسید. پیکر مطهر ایشان در قبرستان بقیع در کنار عموی بزرگوارشان، امام حسن مجتبی(ع) به خاک سپرده شد.1175 /            "}