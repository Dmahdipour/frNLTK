{"onTitr":"","titr":" تلاقی خط نگاره‌های مدرن و سیلان رنگ‌ها","describe":" تهران- ایرنا- معاون هنری وزیر فرهنگ و ارشاد اسلامی و مدیرکل هنرهای تجسمی از نمایشگاه خط نگاره‌های ابراهیم حقیقی در گالری «سهراب» و نمایشگاه نقاشی‌های همایون سلیمی پاریس ـ تهران در گالری ایرانشهر بازدید کردند.", "text":"به گزارش روز شنبه گروه فرهنگی ایرنا از مرکز هنرهای تجسمی وزرات فرهنگ و ارشاد اسلامی، سید مجتبی حسینی معاون هنری و هادی مظفری مدیرکل هنرهای تجسمی در افتتاحیه دو نمایشگاه حقیقی و سلیمی هنرمندان پیشکسوت و صاحب نام تجسمی، در خانه هنرمندان شرکت کردند.ابراهیم حقیقی، در 18 تابلو مصرع‌هایی از اشعار کلاسیک و مدرن را در شیوه خط نگاره‌های خود به تصویر کشیده است. در این نمایشگاه بیننده با نگاه و برداشت هنرمند از اشعار مواجه می‌شود، رنگ‌ها و فرم خط‌ها و استفاده از تکنیک‌های ویژه خوشنویسی و همچنین نگاه گرافیکی به کلیت تصویری از ویژگی‌های ممتاز و منحصر به فرد این تابلوهاست. حقیقی در جایگاه نقاش، طراح گرافیک، مواجهه مدرن و رنگین خود را با جهان اشعار کلاسیک و معاصر به بیننده نشان می‌دهد.مصرع‌هایی از ابیات حافظ همچون «نقش غلط مبین که همان لوح ساده‌ایم» یا تک مصرع‌هایی از اشعار معاصر از نیما یوشیج، احمد شاملو، فروغ فروخزاد و دیگران دستمایه خط نگاره‌های ابراهیم حقیقی بوده است.سلیمی نیز در نمایشگاهی با عنوان به امید دیدار پاریس ـ تهران (1397 ـ 1353) تعدادی از تابلوهای خود را به نمایش گذاشت که عنصر رنگ و تجربه‌های بصری ویژه‌ای را پیش روی چشم بیننده قرار می‌دهد. در این آثار سلیمی با نقش‌پردازی گل و استفاده از رنگ‌های متنوع، تجربه‌ای جدید را در نگاه مخاطب می‌نشاند. بافت، رنگ و بهره‌گیری از خاستگاه طبیعت از نشانه‌های بارز آثار سلیمی است. هنرمند چنان از ضربه قلم‌ها بهره گرفته که گویی عمل نقاشانه خود را به بیننده منتقل می‌کند. آنچه از نزدیک به گونه‌ای در ذهن می‌آید و آنگونه که از فاصله‌ای دور تصویری دیگر را در چشم مخاطب تصویر می‌کند.نمایشگاه خط نگاره‌های «ابراهیم حقیقی» و نقاشی‌های «همایون سلیمی» روز جمعه سیزدهم مهرماه در خانه هنرمندان افتتاح شد و تا بیست و چهارم مهرماه پذیرای علاقه‌مندان خواهد بود.خانه هنرمندان ایران در خیابان طالقانی، خیابان فرصت (موسوی) شمالی، ضلع جنوبی پارک هنرمندان (باغ هنر) قرار دارد.فراهنگ **9031 ** 1055            "}