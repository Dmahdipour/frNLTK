{"onTitr":"","titr":" 9 هزار نفر در خراسان رضوی نابینا هستند","describe":" مشهد- ایرنا- عضو هیات علمی انجمن اپتومتری ایران گفت: بین 9 تا 12 هزار نفر در استان خراسان رضوی نابینا دو برابر این تعداد کم بینا هستند.", "text":"دکتر عباس عظیمی روز چهارشنبه در آستانه روز بینایی در گفت وگو با خبرنگار ایرنا 80 درصد اختلالات نابینایی و کم بینایی را قابل پیشگیری با غربالگری و معاینات دوره ای ذکر و بیان کرد: تعداد نابینایان در سطح کشور نیز 90 هزار نفر و کم بینایان 200 هزار نفر هستند.وی افزود: بیماریهای سرخک، مننژیت، سرخچه، بیماریهای ژنتیکی، آسیبهای وارده به سر و صورت، نارس بودن نوزادان، ژنتیک و ازدواجهای فامیلی، آب مروارید، زخمهای قرنیه، آب سیاه، اختلالات شبکیه، عیوب انکساری، فقر غذایی و کمبود ویتامین A از عوامل نابینایی و کم بینایی به شمار می روند.عضو هیات علمی انجمن اپتومتری ایران ادامه داد: طی سالهای اخیر با تلاش وزارت بهداشت و سازمانهای غیر دولتی بخش زیادی از اختلالات نابینایی و کم بینایی در ایران پیشگیری شده اما تا رسیدن به وضعیت مطلوب هنوز فاصله است.وی بیماری آب مروارید را یکی از مهمترین علل نابینایی در ایران ذکر و بیان کرد: گرچه روزانه جراحیهای زیادی برای درمان آب مرواید در سطح کشور انجام می شود اما هنوز تعداد افرادی که در مناطق دور دست ایران به علت آب مروارید نابینا و یا کم بینا شده اند بسیارند.دکتر عظیمی گفت: در استان سیستان و بلوچستان حدود 38 درصد اختلالات نابینایی و کم بینایی بخاطر جراحی نشدن بیماری آب مروارید بوده است.وی افزود: غربالگری در تمام سطوح و دوران زندگی از راهکارهای مقابله با نابینایی و کم بینایی است. بر اساس گزارش سازمان بهداشت جهانی ایران از نظر معاینات و غربالگری اختلالات بینایی و بیماریهای چشم در بین 22 کشور منطقه مدیترانه مقام نخست را کسب کرده است.11 اکتبر برابر با 19 مهرماه روز جهانی بینایی نامگذاری شده است.3027/1858            "}