{"onTitr":"","titr":" روایت مطبوعات ایتالیا از چهره سرکوبگر سعودی درترور مخالفان","describe":" رم- ایرنا - ناپدید شدن و قتل 'جمال خاشقچی' روزنامه نگار منتقد عربستانی در داخل کنسولگری ریاض در استانبول بازتاب وسیعی در مطبوعات ایتالیا داشت.", "text":"به گزارش سه شنبه شب ایرنا، روزنامه 'کوریره دلاسرا' امروز نوشت که اگر خبر قتل 'خاشقچی' قطعی باشد، این اتفاق به شدت وجهه اصلاح طلبانه 'محمد بن سلمان' ولیعهد عربستان را زیر سوال خواهد بود. این نخستین بار نیست که مسیر اصلاح طلبی در این کشور در هاله ای از ابهام قرار می گیرد. این روزنامه ادامه داد: به تازگی 'کمیته حمایت از روزنامه نگاران' در نیویورک تحقیقاتی را پیرامون  تعداد رو به افزایش خبرنگاران بازداشت شده در عربستان به اصطلاح نوین، که در آن تنها صدا، صدای سلمان است، را آغاز کرده و از یکی از موارد این بازداشت ها به عبارتی موضوع خبرنگار 'مروان الموریسی' که با آگاهی از اوضاع از پرداختن به مسائل سیاسی، دینی و مربوط به خانواده سلطنتی فاصله گرفته، کار خود را به انعکاس اخبار علمی و فناوری و لزوم رویکرد به نوآوری محدود کرده ،اول ژوئن در بیمارستانی در ریاض دستگیر و از آن زمان هیچ اطلاعی از وی در دست نیست، خبر داده است. روزنامه 'لارپوبلیکا'  هم نوشت: از ماه سپتامبر(شهریور) تاکنون بیش از یکهزار نفر اعم از اقتصاددانان، لیبرال ها، اسلام گرایان، فعالان زن و مرد و همچنین شماری از اعضای خانواده سلطنتی به دلیل ابراز نظر انتقاد آمیز علیه حکومت پادشاهی سعودی به زندان افتاده اند. ولی قتل 'خاشقچی' می تواند بحران جدیدی را میان روابط پیشاپیش متشنج میان آنکارا و ریاض که مواضع متفاوتی پیرامون سناریوهای مهم از جمله بحران میان قطر و کشورهای حاشیه خلیج فارس دارند، ایجاد کند. لارپوبلیکا افزود: 'حنا الخمری' تحلیلگر مسائل سعودی و از دوستان 'خاشقچی' اظهار داشت که 'رژیم نه از مخالفان خارجی، بلکه از مخالفان داخلی هراس دارد. جمال یکی از این مخالفان بود، یک سعودی که وارد محافل قدرت شده و مرتب تکرار می کرد به کشورش عشق می ورزد. او خواستار ایفای نقش در تغییر کشور و مخالف تمرکز قدرت در دستان بن سلمان بود'. 'سارا الی وایتسون' مدیر بخش خاورمیانه دیده بان حقوق بشر در شبکه اجتماعی 'توئیتر' نوشت : تمامی سعودی هایی که می شناسم دچار ترس و وحشت شده اند. چراکه مرگ خاشقچی بدین معنا است که دولت عربستان می تواند هر کسی را در هر جایی به قتل برساند و  بن سلمان نیز دقیقاً می خواهد مخالفانش همین فکر را کنند. 'مداوی الراشد' از مدرسه اقتصادی لندن نیز معتقد است :'عربستان سعودی از امروز وارد مرحله جدیدی از ترور شده است'. روزنامه 'لاستمپا' نیز با عنوان 'افزایش تنش میان آنکارا و ریاض' از اظهارات رئیس جمهوری ترکیه در جریان نشست مطبوعاتی مشترک با نخست وزیر مجارستان در بوداپست خبر داده و افزود : به قضیه روزنامه نگار منتقد عربستانی می بایست در چارچوب مبارزه میان قدرت های سنی حامی اخوان المسلمین که قطر و ترکیه در راس آنها هستند و قدرت های دیگر اهل سنت بویژه عربستان سعودی و امارات که این جنبش را بدترین دشمن خود می دانند، نگریست. این روزنامه ایتالیایی نوشت: به این ترتیب حذف فیزیکی 'خاشقچی' که با مقالاتش وجهه مثبت 'بن سلمان' در غرب را زیر سوال می برد، می تواند جلوه دیگری از سرکوب مخالفان روحانی عربستان – از جمله دستگیری 23 اوت 'شیخ صالح آل طالب' امام و خطیب مسجد الحرام و محاکمه روحانی معترض 'سلمان الاودا' به اتهام تحریک نفاق عمومی و فعالیت در اخوان المسلمین - تلقی شود. روزنامه 'ایل مساجرو ' همچنین نوشت: ناپدید شدن روزنامه نگار عربستانی بحران جدیدی را میان ترکیه و عربستان سعودی ایجاد کرده است. هر دو کشور خواهان داشتن جایگاه اول در میان مسلمانان اهل سنت بوده ولی ترکیه به حفظ روابط راهبردی خود با ایران شیعه همچنان ادامه می دهد و این در حالیست که ریاض با به روی کار آمدن 'ترامپ'، محور خود با واشنگتن علیه تهران را تقویت کرده است. شبد**اروپام**461**1455            "}