{"onTitr":"","titr":" شکنندگی دولت «می» به اوج رسید","describe":" لندن – ایرنا – حزب اتحادگرای دموکراتیک ایرلند به‌عنوان حامی اصلی دولت محافظه‌کار «ترزا می» در پارلمان، روز پنجشنبه هشدار داد چنانچه نخست‌وزیر خطوط قرمز آن‌ها را در توافق برگزیت رعایت نکند از ائتلاف با دولت خارج می‌شود.", "text":"به گزارش ایرنا، 'سامی ویلسون' سخنگوی حزب اتحادگرای دموکراتیک ایرلند امروز در گفت‌وگو با شبکه خبری بی.بی.سی عنوان کرد که دولت لندن برخلاف تمایل ایرلند شمالی آماده توافقی با اروپا است که این منطقه از سازوکارهای اقتصادی انگلیس محروم شده و ورود کالاهای این کشور به ایرلند شمالی از طریق پست‌های مرزی صورت گیرد.وی عنوان کرد اروپا در تلاش است تا لندن را متقاعد کند که ایرلند شمالی همچنان در بازار مشترک اتحادیه بماند و حاکمیت بروکسل و دستگاه‌های قضایی اروپا را بر این منطقه بپذیرد. ویلسون با تأکید بر اینکه لندن بایستی عواقب چنین درخواست‌هایی را مدنظر قرار دهد هشدار داد که حزب اتحادگرای دموکراتیک ایرلند ابایی برای اقدام تلافی‌جویانه ندارند. او همچنین از آمادگی اعضاء این حزب برای مخالفت با لایحه بودجه دولت «می» خبر داد.  این مقام ایرلندی یادآور شد که احزاب محافظه‌کار و اتحادگرای دموکراتیک ایرلند در یک توافق دوسویه قرار دارند و چنانچه محافظه‌کاران به وعده‌های خود عمل نکنند، طرف مقابل (حزب اتحادگرای دموکراتیک ایرلند) ضمانتی برای پایبندی به تعهداتش نخواهند داشت.«ترزا می» رهبر حزب محافظه‌کار انگلیس پس‌ازآنکه نتوانست در انتخابات پارلمانی سال گذشته، اکثریت قاطع کرسی‌های پارلمان را به دست بیاورد با حزب اتحادگرای دموکراتیک ایرلند ائتلاف کرد تا با حمایت آن‌ها لوایح دولت را در پارلمان بگذراند.بااین‌حال هشدار تازه حزب اتحادگرای دموکراتیک ایرلند نشان می‌دهد که تا چه اندازه دولت «می» در معرض شکنندگی و فروپاشی قرار دارد.نخست‌وزیر انگلیس در داخل و خارج از این کشور به دلیل نحوه مدیریت روند برگزیت به‌ویژه با توجه به امکان سناریوی خروج بدون توافق و تمدید روند برگزیت به بعد از مهلت مارس 2019 موردانتقاد زیادی قرار دارد.مخالفان برگزیت پویش تازه‌ای را تحت عنوان «رأی مردم» به راه انداخته تا زمینه برگزاری مجدد همه‌پرسی برگزیت را فراهم کند. &#39;تونی بلر&#39;، نخست‌وزیر پیشین انگلیس امروز در اظهارنظری گفته است: باید با برگزاری دوباره همه‌پرسی درباره برگزیت، به مردم فرصت داد تا بین نه به برگزیت و تائید آن دست به انتخاب بزنند.او که طی سال‌های 1997 تا 2007 نخست‌وزیر انگلیس بود، به رویترز گفت: انتظار ندارم &#39;می&#39; بتواند توافقنامه‌ای را به تصویب پارلمان برساند. باید برگزیت دوباره در کشور به رأی گذاشته شود.از سویی، رهبر جدید حزب ولزی «پلید کیمرو» هفته پیش هشدار داد که خروج سخت انگلیس از اتحادیه اروپا و یا عدم دست‌یابی به توافق برگزیت، شانس استقلال ولز از انگلیس را افزایش می‌دهد. «آدام پرایس» که خود را فردی «شورشی و دگراندیش» معرفی کرده است در گفت‌وگو با روزنامه گاردین اظهار داشت که این حزب از سرگذشت حزب ملی اسکاتلند عبرت گرفته و به مردم این منطقه فرصت خواهد داد تا در همه‌پرسی استقلال از بریتانیا در سال 2030 شرکت کنند.وی عنوان کرد که دوران حاکمیت دولت انگلیس بر این منطقه مرده است و این کشور بایستی خود را از زنجیر ایدئولوژی امپریالیسم رها کند.&#39;نیکلا استرجن&#39; سروزیر اسکاتلند نیز خواستار برگزاری مجدد همه‌پرسی برگزیت و استقلال این منطقه از انگلیس شده است. از سوی دیگر، گزارش‌ها از بروکسل حاکی است که پیشرفت قابل‌توجهی در مذاکرات برگزیت صورت نگرفته است. درحالی‌که هر دو طرف قصد دارند تا پیش از نشست هفته آینده رهبران اروپا، به توافق برگزیت برسند یک سخنگوی اتحادیه اروپا امروز اعلام کرد: هنوز به توافق نرسیده‌ایم و پیشرفتی صورت نگرفته است.سخنگوی دفتر نخست‌وزیری انگلیس نیز گفته است که مسائل بزرگی ازجمله موضوع ایرلند شمالی بر سر راه رسیدن به توافق برگزیت باقی‌مانده است.به‌رغم اظهارات خوش‌بینانه هفته گذشته مقام‌های اروپایی، گزارش بیشتر رسانه‌های انگلیسی حاکی است که هیچ‌کدام از طرفین در مذاکرات برگزیت از مواضع خود کوتاه نیامده و هنوز چشم‌اندازی برای رسیدن به توافق نهایی وجود ندارد.بی.بی.سی در همین رابطه گزارش داد: البته این شانس بزرگ وجود دارد که دوشنبه آینده، دومینیک راب وزیر برگزیت و میشل بارنیه مذاکره‌کننده برگزیت از سوی اروپا در کنار هم، پشت پودیم بروکسل ایستاده و خبر دست‌یابی به توافق برگزیت را اعلام کنند. اما هنوز تا چنین رویایی فاصله زیادی مانده است.هم‌زمان، اوضاع اقتصادی انگلیس نیز در آستانه خرج این کشور از اتحادیه اروپا تعریف چندانی ندارد. تعدادی از شرکت‌های خودروسازی خارجی که انتظار می‌رفت برای دست‌یابی به توافق برگزیت با کشورهای خود لابی کنند، از احتمال تعلیق کارخانه‌های تولیدی در انگلیس خبر داده‌اند. رئیس بانک مرکزی انگلیس به‌تازگی اعلام کرده است که رأی مردم این کشور به خروج از اتحادیه اروپا، 40 میلیارد پوند به اقتصاد این کشور خسارت زده و از سوی دیگر، رئیس صندوق بین‌المللی پول (IMF) در تازه‌ترین گزارش خود هشدار داده است که برگزیت برای انگلیس ازهرجهت پرهزینه است.بر اساس برنامه اعلام‌شده انگلیس قصد دارد تا فروردین سال آینده رسماً از اتحادیه اروپا خارج شود. دو طرف قصد دارند تا اواخر آبان ماه به توافق برگزیت برسند و متعاقباً آن را به تصویب پارلمان‌های انگلیس و اتحادیه اروپا برسانند. اروپام ** هـ ن **3404            "}