{"onTitr":" معاون استاندار مازندران:    ","titr":" از ظرفیت های محلی برای مبارزه با قاچاق کالا استفاده می شود","describe":" ساری – ایرنا – معاون سیاسی، امنیتی و اجتماعی استاندار مازندران گفت: برای مقابله و مبارزه با قاچاق کالا و ارز علاوه بر ظرفیت های دولتی باید از ظرفیت های محلی برای این منظور در استان استفاده شود تا بتواند اثرگذاری خود را در این زمینه داشته باشد.", "text":"به گزارش روز شنبه روابط عمومی استانداری مازندران، احمد حسین زادگان در جلسه کمیسیون مبارزه با قاچاق کالا و ارز مازندران افزود: برای تحقق این مهم، در روستاها از ظرفیت شوراهای اسلامی و دهیاران به عنوان عضو افتخاری ستاد کمیسیون برنامه ریزی، هماهنگی و نظارت بر مبارزه با قاچاق کالا و ارز استان بهره گیری خواهد شد. وی ادامه داد: مشارکت مردم و اجرای مناسب برنامه های مبارزه با قاچاق کالا و ارز می تواند تاثیر بسزایی را در کاهش این پدیده ناخوشایند اقتصادی داشته باشد. جانشین رییس کمیسیون برنامه ریزی، هماهنگی و نظارت بر مبارزه با قاچاق کالا و ارز  مازندران اضافه کرد: قاچاق کالا موجب کاهش تولیدات داخلی و در نتیجه افزایش میزان بیکاری می‌شود و این امر تأثیر نامطلوبی بر رفاه عموم مردم می‌گذارد.وی عدم ثبت سفارش و ممنوعیت واردات یک هزار و 339 قلم کالا که تولید و مشابه آن در داخل کشور وجود دارد را تصمیم خوب دولت تدبیر و امید برای حمایت از کالای ایرانی برشمرد.حسین زادگان ابراز امیدواری کرد با سیاست های دولت تدبیر و امید، رونق تولید داخلی و کاهش حجم قاچاق در سطح کشور و استان فراهم شود. وی افزود: ستاد مرکزی مبارزه با قاچاق کالا و ارز ضمن شناسایی کالاهایی که بیشترین میزان قاچاق را به خود اختصاص داده اند بسته هایی را برای کاهش قاچاق این نوع کالاها تدوین و اجرایی کرده است.حسین زادگان فرهنگ سازی مصرف کالای با کیفیت و استاندارد ایرانی را نیاز جامعه امروز دانست و خاطرنشان کرد: رونق تولید ملی، توسعه اقتصاد کشور و اشتغال فرزندان این مرز و بوم را به همراه دارد و باید نشر این ارزش فرهنگی مورد توجه تمام دستگاه ها به عنوان ضرورتی مهم قرار گیرد.دبیر کمیسیون قاچاق کالا و ارز مازندران نیز در این جلسه گفت: در 6 ماهه نخست امسال، بیش از یکهزار و 224 پرونده قاچاق کالای استان بررسی شد که ارزش ریالی کالاهای کشف شده 206 میلیارد ریال است.حسن اسحاقی با اشاره به دستگیری 2 سرشبکه توزیع دارو و واردات خودرو غیرمجاز در مازندران افزود: این کالاها نیز به ارزش 14 میلیارد تومان کشف و ضبط شد.وی همچنین به موفقیت ستاد مبارزه با قاچاق کالا و ارز در مازندران اشاره کرد و ادامه داد: در 6 ماه گذشته در مبارزه با برندهای غیرمجاز 90 درصد پیشرفت داشتیم.دبیر کمیسیون قاچاق کالا و ارز مازندران در زمینه مقابله با قاچاق برنج و توزیع برنج وارداتی گفت: براساس دستور استاندار مازندران توزیع هرگونه برنج خارجی تا 15 مهر در استان ممنوع بوده و در این زمینه با متخلفان برخورد خواهد شد.وی همچنین بر اجرای طرح ریجستری تلفن همراه و ساماندهی انبارکالا، کشف و ضبط کالاهای ممنوع مانند مشروبات الکلی و تجهیزات ماهواره ای تاکید کرد. 2096/1899            "}