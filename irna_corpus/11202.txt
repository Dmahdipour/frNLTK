{"onTitr":" استاندار مرکزی:    ","titr":" فرهنگ قرآنی راهبرد مقابله با ناهنجاری اجتماعی است","describe":" اراک - ایرنا - استاندار مرکزی گفت: اشاعه فرهنگ قرآنی راهبردی موثر برای مقابله با معضلات و ناهنجاری های و آسیب های اجتماعی است.", "text":"به گزارش ایرنا، سید«علی آقازاده» روز سه شنبه در آیین گشایش چهل و یکمین دوره مسابقات سراسری قرآن کریم در محل تالار کوه نور اراک، افزود: قرآن بالاترین هدیه الهی از سوی پروردگار برای عالمیان است که هیچ کلام انسانی نمی تواند به لحاظ لفظی و محتوایی در برابر این اعجاز الهی قرار گیرد.وی ادامه داد: قرآن کریم نه تنها برای مسلمانان بلکه بهترین هدایتگر برای همه مردم جهان است و پیروان دیگر ادیان الهی نیز به این کتاب آسمانی تمسک می جویند. استاندار مرکزی اظهار داشت: کتاب های آسمانی دیگری در بین ادیان مختلف جهان وجود دارد اما قرآن تنها کتاب آسمانی است که از ابتدای نزول به حضرت ختمی مرتبت(ص) تا کنون حتی یک کلمه از آن تغییر نکرده و می توان از آن به عنوان درس زندگی، بندگی و عبودیت بهره گرفت.   وی گفت: ایران اسلامی نه تنها به لحاظ بهره گیری از آموزه های قرآن کریم، بلکه در بخش کتابت، ترجمه و تفسیر نیز سرآمد دیگر کشورهای مسلمان است و باید به این موهبت الهی افتخار کرد. استاندار مرکزی ادامه داد: برپایی مسابقات و رویدادهای قرآنی نقش مهمی در اشاعه نشاط و شادابی معنوی در جامعه دارد و آحاد مردم را  در مسیر تعالی اخلاق هدایت می کند. آقازاده امام راحل را از تاثیرگذاران بزرگ احیای قرآن در جامعه ایران اسلامی دانست و گفت: پس از رحلت بنیانگذار جمهوری اسلامی، مقام معظم رهبری نیز در همه بخش ها و به خصوص تقویت فرهنگ قرآنی و نشر آموزه های این کتاب آسمانی در جامعه راه امام راحل را ادامه دادند به طوری که رنگ و بوی قرآن کریم در همه جای کشور احساس می شود.استاندار مرکزی بیان کرد: انقلاب اسلامی آثاری در بخش های مختلف حفظ، قرائت و تلاوت قرآن کریم داشته و این دستاوردهای مهم باید در جهان اسلام منعکس شود.چهل و یکمین دوره مسابقات قرآن و عترت با حضور 500 فعال قرآنی و در 2 بخش خواهران و برادران روز سه شنبه در تالار کوه نور اراک آغاز و تا 23 مهرماه جاری نیز ادامه دارد.نمایشگاه جلوه های قرآنی در 25 غرفه در حاشیه افتتاح مسابقات قرآن و عترت در مجاورت تالار کوه نور(محل برگزاری مسابقات) با حضور مسئولان کشوری و استانی گشایش یافت. 3017/6013/            "}