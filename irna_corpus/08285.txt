{"onTitr":"","titr":" اردوغان: آمریکا 19هزار کامیون سلاح به سوریه ارسال کرده است","describe":" آنکارا- ایرنا- رجب طیب اردوغان رییس جمهوری ترکیه گفت که آمریکا 19 هزار تریلی حامل سلاح، مهمات و ادوات نظامی به تروریست های سوریه تحویل داده است.", "text":"به گزارش روز پنجشنبه ایرنا، اردوغان در همایش بین المللی 'بازاندیشی صلح و امنیت در جهان از هم‌ گسیخته' در استانبول حضور نظامی ترکیه در سوریه را 'به دعوت مردم بی گناه سوریه' عنوان کرد و افزود: وقتی که مردم سوریه انتخابات خود را برگزار کنند، آن جا را ترک می کنیم.'وی خواستار توقف حمایت آمریکا از گروه های تروریستی سوریه و توقف ارسال سلاح به آنها و بیان کرد: در کشتار انسان ها نوع سلاح استفاده شده اهمیتی ندارد و در این زمینه سلاح شیمیایی یا متعارف، فرقی نمی کند. اردوغان همچنین خواستار مبارزه مشترک با گروه های تروریستی شد و خطاب به آمریکا گفت: یک روزی فرا می رسد که شما هم درگیر گروه های تروریستی می شوید.وی با بیان این که هم اکنون در شمال سوریه 22 پایگاه نظامی آمریکا و نیز پنج پایگاه نظامی روسیه دایر است و هر روز این پایگاه ها تقویت می شود، اظهار کرد: باید پرسید که این پایگاه ها برای چه در سوریه ایجاد شده است؟رییس جمهوری ترکیه اضافه کرد: زمان اظهار نظر همه مدعی و خواهان تمامیت ارضی سوریه می شوند ولی همزمان با ایجاد 22 پایگاه نظامی، نفت دیرالزور را به غارت می برند و مدعی می شوند که مردم سوریه در فقر و فلاکت و جنگ زندگی می کنند و با این حال به ترکیه می گویند که خاک سوریه را ترک کند.وی تاکید کرد: ما مناطق شمالی سوریه را ترک نخواهیم کرد و تنها زمانی از آن مناطق خارج خواهیم شد که انتخابات در سوریه برگزار شود و آنجا را به صاحب آن سرزمین تحویل دهیم.ترکیه در دو عملیات نظامی مجزا در دو سال گذشته با تجاوز به خاک سوریه، چهار هزار کیلومتر از مناطق شمالی سوریه از جمله شهرهای عفرین، الباب، اعزاز و جرابلس را به اشغال خود در آورده است.اردوغان در ادامه سخنرانی خود گفت: دولت سوریه آمریکا را به خاک خود دعوت نکرده ولی ترکیه به دعوت مردم سوریه و برای ایجاد صلح و ثبات در آن مناطق حاضر شده است.وی ادامه داد: ما را مردم ساکن ادلب دعوت کردند در عفرین هم همین طور و ما به دعوت مردم آنجا حضور یافته ایم هر چه از دستمان بر آمد، انحام دادیم و به اقدامات خود ادامه خواهیم داد.رییس جمهوری ترکیه اضافه کرد: 3.5 میلیون غیرنظامی در شهر ادلب در معرض خطر بودند ولی ما تلاش کردیم و با تدابیر و مذاکرات انجام شده در سوچی، آنکارا و تهران همراه با مقامات روسیه و ایران جلوی یک فاجعه را در آنجا گرفتیم.اردوغان همچنین بار دیگر خواستار انجام اصلاحات ساختاری در سازمان ملل شد و گفت: این نهاد به مطالبات عدالت‌خواهانه پاسخی پیدا نکرده و نیاز به اصلاحات دارد.وی اظهار کرد: 'راه حلی برای مساله فلسطین و اسرائیل تاکنون پیدا نشده. چرا؟ برای اینکه هزاران مصوبه علیه اسرائیل در سازمان ملل تصویب شده اما اجرا نشده است. چرا؟ برای اینکه شورای امنیت پنج عضو دائمی دارد. اگر یکی از آنان رای مخالف بدهد موضوع خاتمه می یابد'.رییس جمهوری ترکیه خواستار عضویت و ریاست دوره ای 193 کشور عضو سازمان ملل به عنوان عضو دائم در شورای امنیت شد و اضافه کرد: 'اگر این راهکار اجرا نشود، نمی‌توان انتظار داشت که عدالت جهانی از سوی پنج کشور برقرار شود'.وی افزود: سازمان ملل متحد نتوانسته پاسخگوی نیاز به عدل جهانی باشد و وضعیت افغانستان، یمن، سوریه و آراکان برای همه آشکار است، سازمان ملل در خصوص وضعیت این مناطق اقدامی انجام نمی دهد و نتوانسته است که مساله قبرس را هم حل کند.وی با تاکید بر لزوم تشکیل شورای امنیت جدید با حضور کشورهایی از تمامی قاره‌های جهان گفت: 'در حال حاضر شورای امنیت سازمان ملل تمامی کشورهای جهان را نمایندگی نمی کند و سازمان ملل به انجام اصلاحات ساختاری نیز احتیاج دارد'.همایش بین المللی 'بازاندیشی صلح و امنیت در جهان از هم‌ گسیخته' و شرکت بیش از 600 نفر از سیاستمداران، بازرگانان، دانشگاهیان، فعالان مدنی، روزنامه‌نگاران و روشنفکران جهان در شهر استانبول در حال برگزاری است.خاورم/1905            "}