{"onTitr":"","titr":" معاون وزیر کشور خواستار اصلاح روند تامین اعتبارات بحران شد","describe":" نوشهر - ایرنا - معاون وزیر کشور با اشاره به اهمیت زمان در مدیریت مناسب بحران خواستار اصلاح روند تامین اعتبارات این بخش شد.", "text":"اسماعیل نجار روز دوشنبه در حاشیه بازدید از مناطق سیل زده شهرستان های نوشهر، چالوس و کلاردشت واقع در غرب مازندران به خبرنگار ایرنا گفت که در حال حاضر روند تامین اعتبارات بحران کشور طولانی و کند است و با روح و ذات مدیریت بحران سازگاری ندارد.وی توضیح داد: هم اکنون تنها پنج درصد از اعتبارات بحران کشور به صورت شناور (گلوبال)، سه درصد برای پیشگیری و 2 درصد طبق قانون برای مقابله با بحران در نظر گرفته می شود در حالی که با توجه به ماهیت حل مشکلات در مواقع بحرانی باید اعتبارات بموقع و سریع در اختیار مدیریت بحران کشور قرار گیرد تا هرچه زودتر از آن استفاده لازم به عمل آید.نجار گفت: اعتبارات بحران کشور در اختیار سازمان برنامه بودجه است که پس از بررسی بحران و ارائه درخواست از سوی وزارت کشور به آن سازمان و تصویب هیات دولت اختصاص می یابد و این روند طولانی با  ذات حادثه و بحران سازگار نیست.رئیس سازمان مدیریت بحران کشور افزود: اعتبارات بحران باید در اختیار وزارت کشور قرار گیرد تا در سریع ترین زمان ممکن برای رفع مشکلات ناشی از بحران هزینه شود.وی با اشاره به پی گیری در حال انجام برای تغییر روند تخصیص اعتبار در دولت و مجلس، گفت: برای رفع این مشکل باید اعتبار به صورت تنخواه در اختیار مدیریت بحران باشد تا بتوان در زمان بحرانی هزینه کرد، ضمن اینکه مدیریت بحران در زمینه هزینه کردن این اعتبارات باید پاسخگو باشد.نجار به منظور بررسی آخرین وضعیت سیل استان مازندران به این منطقه سفر کرده است.وی پس از بازدید از مناطق سیل زده ف در نشست ستاد مدیریت بحران شهرستان های نوشهر، چالوس و کلاردشت شرکت کرد.بارش شدید باران و سیل روز های جمعه و شنبه هفته جاری در استان مازندران خسارات زیادی به بخش های مختلف از جمله تاسیسات زیربنایی غرب استان خسارت وارد کرد.  /1295/ 1602/1654            "}