{"onTitr":"","titr":" منطقه آزاد ماکو به قطب کشتی تبدیل می‌شود","describe":" ارومیه-  ایرنا- مدیر اجتماعی، سلامت و ورزش سازمان منطقه آزاد ماکو با اشاره به ظرفیت های منطقه در رشته ورزشی کشتی، گفت: منطقه آزاد ماکو در آینده‌ای نزدیک به قطب کشتی تبدیل می‌شود.", "text":"حسین ولی زاده روز شنبه در گفت و گو با خبرنگار ایرنا افزود: عقبه ماکو نیز در کشتی بسیار درخشان بوده و در گذشته «احمد افغان» از این شهرستان به المپیک راه یافته و در دهه 50 نیز تیم ملی آمریکا به ماکو سفر کرده و با شکست این منطقه را ترک کرده است.وی با تاکید بر سرمایه گذاری روزافزون در کشتی این شهرستان، اضافه کرد: این رشته ورزشی در ماکو باید به جایگاه واقعی خود یعنی ایستادن در سکوی برتر کشوری برسد.وی ادامه داد: هم اکنون بیش از 500 نفر ورزشکار سازمان یافته رشته کشتی در منطقه آزاد ماکو فعالیت می‌کند و علاوه بر آن ماکو در رده‌های سنی خردسالان، نوجوانان، جوانان و بزرگسالان، ملی پوش کشتی در رشته های فرنگی و آزاد دارد.ولی‌زاده با بیان اینکه سه خانه کشتی در منطقه آزاد ماکو وجود دارد، اضافه کرد:  خانه کشتی ماکو و شوط در حال فعالیت است اما خانه کشتی پلدشت دارای 70 درصد پیشرفت فیزیکی بوده و امید است با توجه به اینکه این شهرستان در کشتی فرنگی دارای استعدادهای فراوانی است، تا پایان امسال به بهره‌برداری برسد.وی در ادامه از کسب مجوز برای راه اندازی پایگاه قهرمانی جودو در منطقه آزاد ماکو خبر داد و گفت: این پایگاه نخستین پایگاه قهرمانی جودو در شمال غرب کشور است چون در این رشته ورزشی نیز استعدادهای فراوانی در منطقه وجود دارد.وی ورزش را ابزاری برای ایجاد شور و نشاط اجتماعی در منطقه آزاد ماکو عنوان کرد و افزود: المپیادهای مختلف ورزشی، روستایی، نظامیان، دانش آموزی، معلولان و بانوان در این منطقه برگزار می شود.به گزارش ایرنا، منطقه آزاد ماکو به لحاظ محدوده جغرافیایی شامل شهرستان های ماکو، شوط، پلدشت و شهر مرزی بازرگان بوده و در منتهی الیه شمال غرب کشور واقع است.مساحت این منطقه حدود پنج هزار کیلومترمربع و جمعیت آن بر اساس نتایج سرشماری عمومی نفوس و مسکن سال 1395، حدود 200 هزار نفر است.منطقه آزاد ماکو به عنوان بزرگترین منطقه آزاد کشور دارای 140 کیلومتر مرز مشترک با کشور جمهوری آذربایجان و 130 کیلومتر مرز مشترک با کشور ترکیه است.7132/3072            "}