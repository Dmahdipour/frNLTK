{"onTitr":"","titr":" 64 موکب اربعین در قزوین مجوز دریافت کردند","describe":" قزوین – ایرنا – دبیر ستاد مردمی اربعین استان گفت: 64 موکب از قزوین برای ارایه خدمات به زوار در همایش پیاده روی حسینی مجوز دریافت کرده اند.", "text":"به گزارش ایرنا سعید خورشیدی روز یکشنبه در گفت وگو با ایرنا افزود: دیروز اولین تیم تجهیز موکب ها در کربلا مستقر شدند و از امروز سایر تیم های تجهیز به کربلا اعزام می شوند.وی ادامه داد: جلسات متعددی با حضور نهادهای دولتی، خیران و خود مردم برای پشتیبانی این موکب ها برگزار شد که دستاوردهای ارزشمندی را برای این گروه های مردمی در سال جاری به همراه داشت.خورشیدی گفت: به عنوان مثال برای اولین بار در سال جاری یک روحانی به همراه موکب ها اعزام خواهد شد و همچنین یک موکب پزشکی در شهر کربلا برای ارایه خدمات پزشکی عمومی، تخصصی، دندان پزشکی و ... مستقر می شود. وی اضافه کرد: همچنین یک موکب فرهنگی سیار به نام شهید حمید سیاهکالی مرادی در ایام اربعین به ارایه خدمات فرهنگی از قبیل پخش سرود و نماهنگ و توزیع بسته های فرهنگی از جمله «کتاب یادت باشد» اقدام خواهد کرد.این مسئول با بیان اینکه ستاد مردمی اربعین در سال سوم فعالیت خود است، ادامه داد: این ستاد در سال اول چهار موکب خدمات رسانی در داخل و خارج استان داشت اما در سال گذشته با شاکله بهتر و بهره گیری از ظرفیت شخصیت های استانی از جمله آیت الله عابدینی نماینده ولی فقیه در استان و امام جمعه شهر قزوین توانست تعداد موکب های استان را به 54 مورد افزایش دهد.خورشیدی خاطر نشان کرد: این موکب ها در سال گذشته از آبگرم و آوج تا نجف،کربلا و شهر مسیب 11 روز خدمات پذیرایی و اسکان را به زائران حسینی ارایه کردند.وی اضافه کرد: در سال گذشته 556 هزار وعده غذایی میان زائران حسینی توزیع شد و 60 هزار نفر اسکان داده شدند.دبیر ستاد مردمی اربعین استان قزوین گفت: پارسال در مجموع 25 میلیارد ریال از نذورات مردمی برای برپایی موکب ها و پذیرایی و اسکان زایران جمع آوری شد که بخشی از این مبلغ از محل دستگاه های دولتی و شهرداریها اختصاص یافته بود.این مسئول یادآور شد: امسال پنج قرارگاه برای استقرار این موکب ها در قزوین، ضیاءآباد، آوج، مرز مهران و شهر‌های نجف و مسیب در کشور عراق راه اندازی شده است تا برای ارایه خدمات مختلف از قبیل پذیرایی، خدمات فرهنگی و ... اقدام کنند.وی با بیان اینکه برای بهره برداری بیشتر از رسانه ها در این همایش برنامه ریزی شده است، افزود: در این زمینه یک گروه از صدا و سیما و یک اکیپ از خبرنگاران فعال استان به مراسم راهپیمایی اربعین حسینی اعزام می شوند تا مشاهدات خود را در قالب سفرنامه از قزوین تا قزوین منتشر کنند.خورشیدی با بیان استکبار جهانی از اجتماع 25 میلیونی شیعیان در اربعین احساس خطر کرده است، افزود: اتاق فکر دشمنان برای جلوگیری از این اجتماع با شکوه با مطرح کردن شایبه های اقتصادی و اجتماعی قصد بی انگیزه کردن مردم را دارند که باید رسانه ها به ویژه خبرگزاری جمهوری اسلامی (ایرنا) در این زمینه ورود کرده و مانع تحقق اهداف دشمنان شوند.وی افزود:امروزه جنگ، جنگ رسانه ها است و باید امسال با فضاسازی و کمک رسانه ها برای پاسخگویی به شبهات اتاق فکر دشمنان اقدام کرد.6101            "}