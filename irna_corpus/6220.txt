{"onTitr":"","titr":" مطالعات طرح جامع شناسایی جوامع عشایری در قزوین انجام می شود","describe":" قزوین-ایرنا-رییس اداره امور عشایر قزوین گفت: مطالعات طرح جامع شناسایی جوامع عشایری و بررسی مسایل و مشکلات آنان در استان بزودی انجام می شود.", "text":"بهزاد غیاثوند روز یکشنبه در گفت و گو با خبرنگار ایرنا به مناسبت روز روستا و عشایر افزود: مشاور و پیمانکار این مطالعات تعیین شده و کار مطالعاتی آن تا اواخر مهر ماه جاری آغاز می شود.وی اظهار داشت: نتایج این مطالعات داده های دقیقی از ابعاد مختلف زندگی عشایر را در استان بدست ما می دهد که می توانند شاخصی برای برنامه ریزی و ارایه خدمات بهتر به جامعه عشایری باشند.غیاثوند یادآور شد: براساس نتایج یک سرشماری در سال 87 حدود 250 خانوار عشایری در استان زندگی می کردند اما این آمار کامل نبوده و در آن خیلی از نقاط مورد شمارش قرار نگرفت.رییس اداره امور عشایر قزوین با بیان اینکه سرشماری جدید عشایر سال آینده همزمان با دیگر نقاط کشور در قزوین انجام می شود، اظهار داشت: براساس ارزیابی ها و تحقیقات انجام شده، تاکنون سه هزار و 800 خانوار عشایری در استان شناسایی شده است.وی در ادامه با اشاره به فعالیت سازمان امور عشایر به عنوان یکی از دستگاه های زیرمجموعه وزارت جهاد کشاورزی در سال های اخیر به منظور خدمات رسانی بهتر به جمعیت عشایری، اظهار داشت: در این راستا اداره امور عشایر قزوین نیز از یک سال قبل فعالیت خود را آغاز نموده است.غیاثوند اظهار داشت: کمک به تولید صنایع دستی و رشد تولید گوشت قرمز و لبنیات، پشتیبانی از توسعه کشت گیاهان دارویی، باغات و گردشگری در نقاط عشایری و تامین نیازهای اولیه همچون آب شرب و دام از جمله اولویت های سازمان امور عشایر در ارایه خدمات به جمعیت عشایری به شمار می رود.3013            "}