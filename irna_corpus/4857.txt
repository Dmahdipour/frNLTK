{"onTitr":"","titr":" ساخت و ترمیم پل های تخریب شده از هفته آینده آغاز می شود","describe":" رشت - ایرنا -  سرپرست معاونت هماهنگی امور عمرانی استانداری گیلان با اشاره به تخریب چندین پل مهم در استان بر اثر سیلاب گفت: اهتمام داریم از هفته آینده عملیات اجرایی ساخت و ترمیم پل های تخریب شده آغاز شد.", "text":"علی اوسط اکبری مقدم روز دوشنبه در گفت وگو با ایرنا، با بیان اینکه احداث، ترمیم و مرمت پل های تخریب شده نیاز به زمان زیادی دارد، یکی از مهمترین دلایل خسارت های ناشی از سیلاب را لایروبی نکردن رودخانه ها عنوان و بیان کرد: احیای آب بندان ها نیز از اولویت های استان است و امیدواریم بزودی ساماندهی رودخانه ها در دست اقدام قرار گیرد تا رودخانه ها به این راحتی نتوانند طغیان کنند.اکبری مقدم ادامه داد: آبخیزداری در کنار آب بندان ها از منابع مهمی است که به آن پرداخته می شود.وی خسارت های ناشی از این سیلاب در استان را سنگین خواند و گفت: در این سیلاب به تاسیسات زیر بنایی 12 شهرستان آسیب جدی وارد شد که البته تا کنون آب ، برق و گاز بیشتر مشترکان وصل و اغلب راه های ارتباطی نیز برقرار شده و دست اندرکاران  به صورت شبانه روزی در تلاش هستند هرچه سریع تر مشکلات را برطرف کنند.وی تخریب چندین دستگاه پل، مسدود شدن 34 محور ارتباطی و خطوط اصلی و مواصلاتی، آسیب به  خطوط انتقال آبرسانی، قطع گاز  بیش از یک هزار و 400 خانوار ، قطع برق تعدادی از خانوارهای روستایی و آبگرفتگی واحدهای مسکونی ، تجاری و معابر را از جمله  خسارت ها و مشکلات متاثر از این سیلاب عنوان کرد.اکبری مقدم در خاتمه سخنانش از شهروندان بابت ارائه نشدن خدمات بهینه عذرخواهی کرد.طبق اظهار نازک کار مدیرکل راهداری و حمل و نقل جاده ای گیلان؛ پل های کیازنیک و لارسر در شهرستان املش، پل های کلفت و حیدرآلات قلعه رودخان در شهرستان فومن و پل طاقی کیلومتر 11 و 12 در شهرستان رضوانشهر پل های تخریب شده در استان هستند. باران شدید که بعدازظهر جمعه گذشته آغاز شد؛ موجب آبگرفتگی در شهرها، روستاها و واحدهای مسکونی و وقوع سیلاب در بسیاری از شهرستان های گیلان و خسارت به پل ها ، بناهای فنی و تاسیسات زیربنایی استان شد. 7296/2007            "}