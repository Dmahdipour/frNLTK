{"onTitr":"","titr":" کشاورزان مازندران از خرید تضمینی  کلزا و گندم استقبال کردند","describe":" ساری - ایرنا - آمار جمع بندی میزان خرید تصمینی گندم و کلزا و میزان پرداختی امسال دولت به کشاورزان مازندران نشان می دهد که کشاورزان این استان بیشتر از سال گذشته برای فروش محصولاتشان به مراکز خرید دولتی رغبت نشان دادند .", "text":"به گزارش خبرنگار ایرنا، شرکت غله منطقه 2 کشور مستقر در مازندران با انتشار گزارش آماری در پایان فصل خرید دانه روغنی کلزا و گندم، اعلام کرد که برای خرید امسال این 2 محصول استراتژیک و تسویه با کشاورزان بیش از 2 هزار و 20 میلیارد ریال به کشاوران مازندران پرداخت کرد. خرید تضمینی گندم از خرداد امسال و خرید کلزا نیز از اردیبهشت در حدود 30 مرکز خرید شرکت غله مازندران انجام شد . مدیر عامل شرکت غله و خدمات بازرگانی منطقه 2 کشور روز سه شنبه به خبرنگار ایرنا گفت: دولت بیش از 2 هزار و 20 میلیارد ریال برای تسویه حساب محصولات خریداری شده به کشاورزان مازندران پرداخت کرده است. سید محمد جعفری افزود: از این میزان بیش از یک هزار و 161 میلیارد ریال به گندمکاران و 858 میلیارد و 980 میلیون ریال از طریق سامانه خرید تضمینی بانک عامل بابت تحویل کلزا به کشاورزان مازندران پرداخت شد . وی میزان محصولات خریداری شده در سال زارعی جاری از کشاورزان مازندران را 86 هزار و 877 تن گندم و 31 هزار و 617 تن کلزا اعلام کرد . مدیر عامل شرکت غله منطقه کشور از بهشهر به عنوان شهرستانی نام برد که بیشترین آمار تحویل محصولات کشاورزی گندم و کلزا را به خود اختصاص داده است. امسال بر اساس تصمیم شورای اقتصادی هر کیلوگرم گندم بر اساس 2 درصد افت غیرمفید و 4 درصد افت مفید با قیمت پایه 13 هزار ریال و هر کیلوگرم دانه روغنی کلزا با 2درصد ناخالصی و 10 درصد رطوبت با قیمت پایه 28 هزار و 665 ریال خریداری شد . جعفری با اشاره به اینکه میزان خرید کلزا در مازندران به نسبت سال گذشته افزایش داشته است، گفت که پارسال 19 هزار و 364 تن کلزا به قیمت بیش از 503 میلیارد ریال از کشاورزان این استان خریداری شده بود .وی تعیین نرخ تضمینی خرید کلزا پیش از کشت را یکی از برنامه های اثرگذار دولت برای رونق دهی به این محصول کشاورزی مازندران دانست و گفت: امسال علت نهایی شدن این نرخ باعث شد تا کشاورزان رغبت بیشتری برای ارائه محصولاتشان به مراکز خرید شرکت غله داشته باشند. تاخیر در تعیین نرخ تضمینی در سالهای دهه 80 باعث شد تا ضمن کاهش رغبت کشاورزان به کشت این محصول ، سطح زیر کشت از 40 هزار هکتار در دهه 70 به کمتر از چهار هزار هکتار دهه 80 برسد .اعلام ‌بموقع نرخ تضمینی و پرداخت بموقع مطالبات کشاورزان باعث شد تا امسال در 19 هزار و 300 هکتار اراضی مازندران کلزا کشت شود .امسال گندم نیز در بیش از 48 هزار هکتار اراضی مازندران کشت و بیش 100 هزار تن ‌محصول از این اراضی برداشت شد.مدیر عامل غله‌منطقه 2 گفت که استقبال کشاورزان به کلزا هرچند تا حدودی از سطح زیر کشت گندم در استان کاسته است ولی استقبال خوبی برای فروش محصولات به مراکز خرید تضمینی وجود داشت .  2096/1654            "}