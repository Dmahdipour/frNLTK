{"onTitr":"","titr":" ایرادات شورای نگهبان درباره لایحه مناطق آزاد قابل رفع است","describe":" ایلام - ایرنا - نماینده ایلام در مجلس شورای اسلامی با اشاره به رد لایحه ایجاد هشت منطقه آزاد تجاری و مناطق ویژه اقتصادی از سوی شورای نگهبان گفت: ایرادات شورای نگهبان به این لایحه قابل رفع شدن است ضمن اینکه مغایرت های اعلام شده از طرف مجمع تشخیص مصلحت نظام نیز پیش از این اعمال شده است.", "text":"جلال میرزایی روز چهارشنبه در گفت و گو با خبرنگار ایرنا اظهار کرد: شورای نگهبان در نشست 11 مهرماه خود لایحه ایجاد هشت منطقه آزاد تجاری و مناطق ویژه اقتصادی در کشور را بررسی و اعلام کرده است الحاقیه نمایندگان به این لایحه باید در قالب طرحی جداگانه ارائه می شد و تصویب آن به این صورت مغایر با اصل هفتاد و چهارم قانون اساسی است.وی یادآور شد: در لایحه دولت ایجاد تنها 12 منطقه ویژه اقتصادی در کشور گنجانده شده بود اما در بررسی های نمایندگان به حدود 80 منطقه افزایش پیدا کرد که به نظر می رسد ایراد شورای نگهبان در خصوص اضافه شدن این موارد در قالب یک طرح جداگانه است.عضو کمیسیون مجلس شورای اسلامی تاکید کرد: در خصوص اینکه مجلس تا چه اندازه می تواند لوایح دولت را تغییر دهد نظر شورای نگهبان این است که نمایندگان تنها می توانند لایحه را رد یا تصویب کنند و تغییرات اعمال شده را باید در قالب طرح جداگانه ارائه دهند که این ایراد شورای نگهبان قابل رفع شدن است و باید راهکارهای آن توسط رئیس و هیات رئیسه مجلس اتخاذ شود.میرزایی اضافه کرد: از طرف علی لاریجانی رئیس مجلس شورای اسلامی نامه شورای نگهبان به کمیسیون اقتصادی و معاونت قوانین مجلس برای بررسی و اصلاح و رفع ایراد شورای نگهبان ارجاع شده است و کمیسیون با تعامل و همکاری دفتر حقوقی ریاست جمهوری به این مغایرت و ایراد شورای نگهبان پاسخ مناسبی ارائه می شود.**رد لایجه مناطق آزاد از سوی شورای نگهبان بر اساس نظر مجمع تشخیص نبوده استنماینده ایلام گفت: رد لایجه ایجاد هشت منطقه آزاد تجاری و مناطق ویژه اقتصادی در کشور از سوی شورای نگهبان بر اساس نظر مجمع تشخیص مصلحت نبوده است.میرزایی با اشاره به اینکه در نامه شورای نگهبان مغایرت قانونی اعلام شده از سوی مجمع نیز عینا به مجلس ارسال شده است، یادآور شد: به نظر می رسد با توجه به استناد به نظر مجمع، شورای نگهبان این ایرادات را وارد دانسته است.وی تاکید کرد: مجمع تشخیص مصلحت نظام اول مهرماه 97 در نامه ای به شورای نگهبان در ارتباط با مصوبه ایجاد مناطق آزاد و ویژه تجاری اقتصادی در کشور سه مغایرت قانونی را اعلام کرده است که عینا مورد استناد شورای نگهبان قرار گرفته است.وی اضافه کرد: این مغایرت ها شامل مغایرت با بند 17 سیاست های کلی اقتصاد مقاومتی در خصوص اصلاح نظام درآمدی دولت و افزایش سهم درآمدهای مالیاتی، مغایرت با بند یک جزء دال سیاست های کلی آمایش سرزمین در خصوص ایجاد امکانات عادلانه، فرصت های برابر و رفع تبعیض ناروا در مناطق مختلف کشور و مغایرت با بند 11 سیاست های کلی اقتصاد مقاومتی مبنی بر توسعه حوزه عمل مناطق آزاد و ویژه اقتصادی کشور به منظور انتقال فناوری های پیشرفته، گسترش و تسهیل تولید و صادرات کالا و خدمات و تامین نیازهای ضروری و منابع مالی از خارج کشور است.**تمامی مغایرت های مورد نظر مجمع در زمان بررسی لایحه اعمال شده استعضو کمیسیون انرژی مجلس شورای اسلامی گفت: تمامی ایرادات و مغایرت های قانونی اعلام شده از طرف مجمع تشخیص مصلحت نظام در بررسی لایحه توسط نمایندگان توسط منتقدان مطرح و مورد نظر قرار گرفته شده است.میرزایی با اشاره به ایراد مجمع در خصوص کاهش درآمدهای مالیاتی دولت در صورت ایجاد مناطق آزاد تجاری، افزود: مناطق محرومی مانند ایلام و زابل درآمدی نداشته اند که عاید دولت شود که اکنون بگوییم با ایجاد مناطق آزاد درآمدهای مالیاتی دولت کم می شود بنابراین مشخص نیست این ایرادات بر چه اساسی مطرح می شود.وی تاکید کرد: در خصوص مغایرت با سیاست های کلی آمایش سرزمین نیز باید توجه شود که نگاه غلطی به آمایش سرزمین وجود دارد زیرا آمایش سرزمین بر اساس مزیت های نسبی هر منطقه است و نه بر اساس امکانات عادلانه، ما در مناطق فرصت برابر نداریم که اکنون با ایجاد مناطق آزاد تبعیض اعمال شود.وی یادآور شد: در خصوص بند 11 مورد نظر مجمع نیز دغدغه مجلس و اصلاحات انجام شده در راستای توسعه حوزه عمل و جذب تکنولوژی پیشرفته و صادرات کالا و خدمات است و مشخص نیست چگونه دوباره از سوی مجمع مطرح شده است.نماینده ایلام اظهار کرد: ایرادات مجمع تشخیص مصلحت به مصوبه ایجاد هشت منطقه آزاد تجاری و مناطق ویژه اقتصادی در کشور کلی است و به صورت کامل در لایحه اصلاحی مجلس اعمال شده است بنابراین از طرف کمیسیون اقتصادی مجلس پیگیری های لازم برای برگزاری جلساتی با اعضای مجمع در این خصوص انجام خواهد شد.به گزارش ایرنا، کلیات لایحه ایجاد 8 منطقه آزاد تجاری در کشور هفتم شهریورماه 97 و جزییات آن 11 شهریورماه در مجلس تصویب شد.براساس تصویب لایحه ایجاد مناطق آزاد تجاری و صنعتی در کمیسیون اقتصادی منطقه اینچه برون در استان گلستان، منطقه مهران در ایلام، منطقه اردبیل در استان اردبیل، منطقه سیستان در استان سیستان و بلوچستان، منطقه بانه- مریوان در استان کردستان، منطقه جاک در استان هرمزگان، منطقه بوشهر در استان بوشهر، منطقه قصر شیرین در استان کرمانشاه به عنوان مناطق آزاد جدید اقتصادی جدید تعیین شدند.این مصوبه برای تایید به شورای نگهبان ارسال شد که مورد موافقت قرار نگرفت.6032/6119            "}