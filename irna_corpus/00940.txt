{"onTitr":"","titr":" 2 سامانه جدید پستی در خراسان جنوبی به بهره برداری رسید","describe":" بیرجند - ایرنا - 2 سامانه جدید پستی همزمان با هفته پست و با حضور معاون هماهنگی امور اقتصادی استاندار خراسان جنوبی و نماینده مردم نهبندان و سربیشه در مجلس شورای اسلامی به بهره برداری رسید.", "text":"به گزارش ایرنا مدیرکل پست خراسان جنوبی روز پنجشنبه پس از افتتاح این طرح ها در نشست خبری گفت: «پست سام» سرویس امانات مخفف و سامانه ارسال غیرحضوری مدارک دانشجویان امروز افتتاح شد که خدمتی نوین در پست استان به مردم خواهد بود. علی الهامی درباره سامانه پست سام اظهار داشت: برای دسترسی به این سامانه می توان با 140 تماس برقرار یا از طریق سایت Post.ir درخواست پستی خود را ثبت و خدمت موردنظر را دریافت کرد. وی با تاکید بر اینکه این سامانه ها دسترسی به پست را آسان تر می کند گفت: فاز اول پست سام در بیرجند راه اندازی شد و در فازهای دیگر سایر شهرستان ها نیز از این خدمت بهره مند خواهد شد. وی با اشاره به رایزنی ها برای کاهش نرخ های مرسولات پستی خراسان جنوبی در این خدمت نوین ابراز امیدواری کرد: در آینده با طراحی جدید این سامانه امکان ارسال محصولات بومی استان فراهم شود. مدیرکل پست خراسان جنوبی درباره راه اندازی سامانه ارسال غیرحضوری مدارک دانشجویان نیز گفت: فاز اول این سامانه با تعامل دانشگاه بیرجند راه اندازی شد و از این پس دانشجویان این دانشگاه می توانند بدون مراجعه حضوری از طریق سامانه مذکور درخواست ارسال مدرک تحصیلی خود را ثبت کنند. وی با بیان اینکه راه اندازی سامانه ارسال غیرحضوری مدارک دانشجویان تاثیر زیادی در کاهش هزینه مسافرت های غیر ضرور دارد اظهار داشت: نواقص مدارک نیز از طریق همین سامانه اعلام می شود و افراد با پرداخت مجموعا 40 هزار تومان می تواند از این خدمت پستی بهره مند شوند. الهامی گفت: با هماهنگی دانشگاه بیرجند در مراحل بعدی برای دانشنامه و ریز نمرات هم از این سامانه استفاده خواهد شد. وی با تاکید بر اینکه سامانه مذکور به نحوی طراحی شده که همه دانشگاه ها می توانند از آن استفاده کنند گفت: هنوز سایر دانشگاه ها پاسخی برای دریافت این خدمت نداده اند. الهامی از راه اندازی خط مستقیم کامیونی بیرجند- تهران از سال گذشته در پست استان خبر داد و افزود: از زمان برقراری این خط درخواست ها تا ساعت 11 هر روز دریافت و تا روز بعد در مقصد تحویل می شود. وی با اشاره به راه اندازی سامانه همراه نامه بیان کرد: رصد پیمانکاران پستی نیز به صورت سامانه ای انجام می شود. مدیرکل پست خراسان جنوبی یکی از خدمات مهم پست را راه اندازی سامانه سیماک عنوان کرد و گفت: این سامانه به عنوان یک پروژه اقتصاد مقاومتی از 10 سال گذشته در کشور کلید خورد و اجرای آن از سوی وزارت ارتباطات به پست واگذار شده است. وی افزود: از طریق این سامانه استعلامات میان دستگاهی در حوزه املاک الکترونیکی می شود و با توجه به ثبت اطلاعات توسط تمامی دستگاه های اجرایی، مدیران ارشد استانی هم می توانند گزارش های کنترلی از این سامانه درخواست کنند.الهامی پروژه «جی نف» را یکی دیگر از طرح های اقتصاد مقاومتی دانست و اظهار داشت: این سامانه یکپارچه سازی نشانی ایرانیان است که شناسه ملک، اشتراک و آدرس شهروندان در آن ثبت می شود.وی تاکید کرد: شهرداری باید با مشخص کردن مرز محلات و محلات فاقد نام زیرساخت اجرای این طرح را فراهم کند.مدیرکل پست خراسان جنوبی از رشد بیش از سه درصدی ترافیک مرسولات در 6 ماه نخست امسال خبر داد و گفت: به خاطر کاهش توزیع قبوض تلفن و بروشورهای تبلیغاتی در بخش توزیع امسال با 4.3 درصد کاهش مواجه شده ایم. وی با اشاره به افزایش 9 درصدی درآمد پست استان در 6 ماه نخست امسال افزود: این رشد درآمدی در شرایطی محقق شده که در نرخ های تغییری ایجاد نشده است. الهامی با بیان اینکه در ترافیک مرسولات خرید و فروش اینترنتی استان خراسان جنوبی مصرف کننده است تصریح کرد:6 ماه نخست امسال یکهزار و 331 مرسوله پست اینترنتی صادره از استان داشتیم که نسبت به مدت مشابه سال قبل 51 درصد رشد داشته است. وی آمار مرسولات وارده به استان در 6 ماه نخست امسال را 21 هزار و 238 فقره عنوان کرد و گفت: خریدهای اینترنتی نیز نسبت به مدت مشابه سال قبل 3.2 درصد افزایش یافته است.  مدیرکل پست خراسان جنوبی توزیع چمدان های حجاج و ثبت نام دانشجویان را از دیگر خدمات پستی خراسان جنوبی برشمرد و افزود: ثبت نام کارت ملی هوشمند امسال با 20 درصد کاهش مواجه بوده است.  وی با اشاره به فعالیت 14 اداره دولتی پست در استان گفت: 63 دفتر پیشخوان دولت، 215 دفترICT، هشت نمایندگی در ادارات و 56 نمایندگی روستایی با 17 دستگاه خودرو عملیاتی خدمات پستی را به مردم استان ارایه می دهند. 9893*3028            "}