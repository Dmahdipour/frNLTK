{"onTitr":" واشنگتن پست:    ","titr":" ترکیه اسناد صوتی و تصویری شکنجه و قتل خاشقچی را دارد","describe":" تهران – ایرنا – روزنامه واشنگتن پست به نقل از مقام های آمریکایی و ترکیه ای نوشت، دولت ترکیه به مسئولان آمریکا گفته است که مستنداتی صوتی و تصویری در اختیار دارد که ثابت می کند، «جمال خاشقچی» در داخل کنسولگری عربستان در استانبول کشته شده است.", "text":"به گزارش بامداد جمعه ایرنا، این مقام ها به واشنگتن پست گفتند، این اسناد نشان می دهد یک تیم امنیتی سعودی خاشقچی را در کنسولگری بازداشت کرده و سپس وی را کشته و مثله اش کرده اند.یک منبع آگاه که خواست نامش فاش نشود، اظهار داشت: سند صوتی از داخل سفارت بیان می کند که پس از ورود جمال چه اتفاقی افتاده است.وی افزود: صدای وی و صدای مردانی را می توان شنید که به عربی سخن می گویند. می توان شنید که وی چگونه بازجویی و شکنجه شده و به قتل رسیده است. یک منبع دیگر نیز اظهار داشت که طبق سند صوتی می توان صدای ضرب و شتم خاشقچی را شنید. به نوشته واشنگتن پست، وجود این شواهد توضیح می دهد که چرا مقام های ترکیه سریعا عربستان سعودی را مقصر قتل خاشقچی معرفی کردند. اما این مقام ها در انتشار این اسناد محتاط بوده و بیم آن دارند که نحوه جاسوسی ترک ها از خارجی در کشورشان را افشا کند.هنوز معلوم نیست که آیا مقام های آمریکایی این اسناد صوتی و تصویری را مشاهده یا شنیده اند یا نه. اما مقام های ترکیه محتوای این اسناد را برای همتایان آمریکایی خود تشریح کرده اند.خاشقچی که از منتقدان آل سعود است دوم اکتبر (دهم مهر ماه) برای دریافت اسناد مربوط به ازدواجش وارد کنسولگری عربستان در استانبول شد اما پس از آن اطلاعی از سرنوشت وی در دست نیست. مقام های سعودی مشارکت در ناپدید شدن وی را رد کرده اند. ترکیه روز پنجشنبه اعلام کرد که با درخواست عربستان برای تشکیل کمیته مشترکی جهت بررسی پرونده ناپدید شدن خاشقچی موافقت کرده است.در میان اعضای کاخ سفید، کنگره و مقام های اطلاعاتی آمریکا این باور وجود دارد که خاشقچی زنده نیست و باید عربستان را مقصر دانست.این باور تا حدودی ناشی از گزارش های اطلاعاتی آمریکا پیش از ناپدید شدن خاشقچی است که نشان می دهد محمد بن سلمان ولیعهد سعودی دستور داده بود خاشقچی طی عملیاتی به عربستان کشانده شود.مقام های اطلاعاتی و کارشناسان بر این باورند که در روزهای گذشته تیم امنیتی 15 نفره از عربستان به استانبول رفتند تا خاشقچی را دستگیر و عربستان سعودی برگردانند. یک منبع که از محتوای فایل صوتی آگاه است اظهار داشت که این سند نشان می دهد پس از قتل خاشقچی، تیم امنیتی به خانه سر کنسول رفتند. به آنها گفته شده بود که سریعا خود را به خانه وی برسانند. در این باره دستکم سند یک تماس تلفنی در دست است. شبک**9423**1908            "}