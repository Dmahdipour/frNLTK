به گزارش ایرنا، آیت الله سید یوسف طباطبایی نژاد در نماز جمعه این هفته اصفهان افزود : به طور قطع همه ما حتی بچه های حزب اللهی نیز قانون را قبول دارند و باید به آن احترام بگذارند.وی اظهارداشت: این قوانین توسط وکلای مردم که به آنها رای داده شده است مورد تصویب قرار می گیرد و قابل احترام است.امام جمعه اصفهان تصریح کرد : این خیلی خوب است که حواسمان جمع باشد ولی نه این گونه که اگر برخلاف نظر ما نظری داده و مورد تصویب قرار گرفت علیه مجلس و شورای نگهبان که بزرگان ما هستند، بد بگوییم.وی با تاکید بر این که احترام به قانون در همه دنیا هم همین گونه است ، بیان کرد: کسی که قانونی طبق میلش نبوده و رای آورده است حق ندارد ذهن مردم را مخدوش کند و در روستا و شهر زندگی خود علیه آن بدگویی کند.امام جمعه اصفهان در بخش دیگری از خطبه با اشاره به در پیش بودن اربعین حسینی (ع) یادآور شد: اربعین، مانور سیاسی شیعیان است و باید مراقب باشیم که در این مناسبت طوری رفتار نکنیم که مورد پسند عقلا نباشد.آیت الله طباطبایی نژاد از زائران اربعین خواست که در پذیرایی ها تشریفات را کنار بگذارند و با هم هماهنگ و یکدست باشند و در این مراسم و این سفر زیارتی باید زائران در کاروان ها به یکدیگر کمک کنند و سفیران خوبی برای جمهوری اسلامی باشند.وی در بخش دیگری با اشاره به ترور خبرنگار(جمال خاشقچی) از سوی عربستان سعودی اضافه کرد : این کشور آنچنان از خدا و تقوای الهی دور شده که منتقدان خود را قطعه قطعه می کند.امام جمعه اصفهان همچنین از زحمات و خدمات نیروی انتظامی در تامین امنیت کشور، مرزها، جلوگیری از قاچاق کالا، مواد مخدر، تصادفات جاده ای و شهری قدردانی کرد و گفت: بخش عمده امنیت کشور به ویژه امنیت داخل بوسیله نیروهای انتظامی تامین می شود.وی همچنین از تلاش شبانه روزی کارکنان اداره کل پست تقدیر کرد و آنها را به لحاظ کارهایی بزرگی که شاید از دید مردم پنهان مانده باشد سربازان گمنام امام زمان (عج) نامید.آیت الله طباطبایی نژاد در بخش دیگری شهادت آیت الله اشرفی اصفهانی، سردار شوشتری و یاران ایشان را تسلیت گفت.خطیب جمعه اصفهان همچنین از مردم اصفهان بدلیل کمک های بسیار خود به کمیته امداد امام تشکر کرد و گفت : بنا بر اعلام رییس کمیته امداد امام خمینی (ره)، میزان کمک های مردمی به این نهاد نسبت به سال گذشته حدود 35 درصد افزایش یافته است که در شرایطی که سختی های مالی وجود دارد این اقدام بسیار ارزنده و در خور تقدیر است.6994/6026/
      
      