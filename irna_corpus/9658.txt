{"onTitr":"","titr":" وزارت بهداشت 103 هزار میلیارد ریال از بیمه ها طلب دارد","describe":" مشهد- ایرنا- معاون توسعه مدیریت و منابع وزارت بهداشت، درمان و آموزش پزشکی گفت: با وجود تفاهمنامه های منعقده برای پرداخت مطالبات حجم بدهی کنونی سازمانهای تامین اجتماعی و بیمه سلامت به این وزارتخانه 103 هزار میلیارد ریال است.", "text":"دکتر سیدعلی صدرالسادات روز چهارشنبه در همایش مدیران بودجه دانشگاههای علوم پزشکی کشور در مشهد افزود: 53 هزار میلیارد ریال از این میزان مربوط به بیمه سلامت و 50 هزار میلیارد ریال مربوط به سازمان تامین اجتماعی است. وی در ادامه همچنین به 'طرح برنامه های پایش ستاد طرح تحول نظام سلامت' اشاره و بیان کرد: این برنامه به منظور اطمینان از توزیع و مصرف بهینه منابع، هدفمند شدن مصارف، اهداف برنامه تحول، استفاده از تجربیات موفق دانشگاهها و آموزش همگانی اجرا می شود. معاون وزیر بهداشت ادامه داد: در گام نخست این برنامه، طرح پایش بیمارستانهای سطح کشور انجام شد و در این چارچوب تاکنون 40 دانشگاه علوم پزشکی و 200 بیمارستان توسط 22 گروه هفت نفره کارشناسان پایش شده اند. بر این اساس نقاط قوت و قابل بهبود شناسایی و راهکارهای پیشنهادی ارائه می شود. وی همچنین گفت: امسال در اقدامی بی نظیر 24 هزار میلیارد ریال از منابعی پارسال به وزارت بهداشت تخصیص نیافته بود پرداخت و بین بخشهای مختلف دانشگاههای علوم پزشکی توزیع شد. با وجود مشکلات مالی، پرداختیها به دانشگاهها امسال نسبت به پارسال وضعیت بهتری داشته و این نشانگر توجه دولت به حوزه بهداشت و درمان است. * وضعیت مالی دانشگاههای علوم پزشکی رئیس دانشگاه علوم پزشکی مشهد نیز در این همایش گفت: امور مالی قلب تپنده هر موسسه ای است لذا مدیران مالی مسئولیت بسیار سنگینی را به جهت صیانت از مسائل مالی، مطالبات مالی دانشگاهها و تامین نیازهای مالی دانشگاهیان بر دوش دارند. دکتر محمدرضا دارابی افزود: اکنون دانشگاههای علوم پزشکی با شرایط خاصی در حوزه مالی روبرو هستند. شرکتهای مختلفی با دانشگاه علوم پزشکی مشهد همکاری دارند و باید مطالباتشان شود اما این مهم با تاخیر مواجه است. وی ادامه داد: این در حالی است که بسیاری از سازمانها در حوزه دریافت مطالبات همکاری لازم را با دانشگاه ندارند بطوری که در برخی از موارد به دلیل بدهی با قطعی آب یا برق روبرو هستیم. رئیس دانشگاه علوم پزشکی مشهد همچنین گفت: 50 درصد اعضای هیات علمی این دانشگاه تمام وقت جغرافیایی هستند و در بخش بالینی فعالیت می کنند لذا درآمد دیگری در بخش خصوصی ندارند. پرداخت مطالبات این گروه از دانشگاهیان با وقفه چندین ماهه روبرو شده لذا از مسئولان خواهش داریم به صورت جدی این موضوع دنبال شود. همایش مدیران بودجه دانشگاههای علوم پزشکی کشور به میزبانی دانشگاه علوم پزشکی مشهد تا فردا در مشهد ادامه دارد. 3027/1858            "}