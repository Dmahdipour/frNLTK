{"onTitr":"","titr":" 26 درصد خراسان جنوبی در وضعیت خشکسالی حاد است","describe":" بیرجند - ایرنا - مدیرعامل شرکت آب منطقه ای خراسان جنوبی گفت: در حال حاضر براساس شاخص (SPEI) میزان بارش - تبخیر و تعرق استاندارد شده، 26 درصد وسعت استان در وضعیت خشکسالی حاد، 31 درصد خشکسالی شدید و 43 درصد متوسط قرار دارد.", "text":"حسین امامی روز شنبه در گفت و گو با خبرنگار ایرنا اظهار داشت: از ابتدای سال آبی 97 - 96 تاکنون میزان بارندگی در استان خراسان جنوبی 85.32 میلیمتر بوده که نسبت به مدت مشابه سال قبل 9 درصد کاهش و نسبت به درازمدت (112.74 میلیمتر) 24 درصد کاهش داشته است.وی حجم فعلی ذخیره آب سدهای استان را 76.11 میلیمتر اعلام کرد و افزود: سد دره بید طبس یک، شهید پارسا سرایان 46، فرخی قاین پنج، حاجی آباد قاین 2.1، کریت طبس سه و نهرین 5.3 میلیمتر آبگیری و ذخیره شده است.مدیرعامل شرکت آب منطقه ای خراسان جنوبی با تاکید بر لزوم جلوگیری از روان آب ها در استان بیان کرد: در این زمینه تمهیداتی از جمله احداث سد مخزنی سیاهو سربیشه، تغذیه مصنوعی گزیک درمیان، بندان نهبندان و آهنگران شهرستان زیرکوه انجام شده است.وی گفت: در دومین کارگروه تخصصی امور سیل و طغیان رودخانه ها و مخاطرات دریایی، برق، آب و فاضلاب بر ارایه برنامه عملیاتی جامع از سوی دستگاه های عضو کارگروه برای جلوگیری از بروز حوادث و خسارت های ناشی از سیلاب تاکید شد.امامی افزود: در صورتی که با همکاری تمامی دستگاه ها بانک اطلاعاتی کامل در ارتباط با تاسیسات زیربنایی در اختیار مدیریت بحران استان قرار گیرد در مواقع بروز بحران می توان تصمیمات بهتری اتخاذ کرد.7557*3028            "}