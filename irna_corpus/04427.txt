{"onTitr":" دانشمندان در گزارش تازه تغییرات آب و هوایی:    ","titr":" برای محدود کردن بحران تغییر اقلیم 12 سال فرصت باقی است","describe":" تهران- ایرنا- هیات بین دولتی تغییر اقلیم (IPCC) در گزارشی هشدارآمیز در مورد عواقب گرم شدن زمین از سیاستگذاران و تصمیم سازان خواست اقدامات مناسب و فوری اتخاذ کنند تا سطح افزایش دمای جهان تا سال 2030 در قیاس با دوره پیش از صنعتی شدن کمتر از 1.5درجه سانتیگراد باقی بماند.", "text":"به گزارش روز دوشنبه گروه علمی ایرنا از پایگاه اطلاع رسانی و تحلیلی انگلیسی دیسکرایر/descrier، گزارش این هیات که در پی نشستی در کره جنوبی ارائه شد، نتیجه سه سال تحقیق و چانه زنی دانشمندان و مقامات دولتی برای رسیدن به مجموعه ای از توافق هاست و تدابیر لازم را برای پیشگیری از افزایش بیش از یک و نیم درجه سانتیگرادی دمای جهان ارائه می کند. گزارش جدید تصریح می کند که روند فعلی به سوی افزایش 2 درجه سانتیگرادی دمای جهان پیش می رود که  پرهزینه است و توقف آن در گرو تغییرات سریع، بی سابقه و دشوار در همه جنبه های زندگی جوامع مختلف است. خلاصه سی و سه صفحه ای این گزارش دربرگیرنده نشانه هایی از توافق بین دانشمندان و سیاستگذاران است که در واکنش به مطالعات انجام شده به دست آمده و در پی آن است که از اقتصاد و استانداردهای زندگی محافظت کند. پروفسور جیم اسکیا، از روسای هیات بین دولتی تغییر اقلیم گفت: یک پیام گزارش این است که محدودکردن روند گرمای زمین در سطح یک و نیم درجه سانتی گراد منافع زیادی دارد و تاثیرات تغییر اقلیم را در همه جهات کاهش می دهد. وی افزود: پیام دوم گزارش به ماهیت بی سابقه تغییراتی مربوط می شود که باید انجام شود، اگر می خواهیم روند گرم شدن را در این سطح محدود سازیم، تغییر در سیستم های انرژی، مدیریت اراضی، حمل و نقل و نظایر آن ضروری است.این گزارش برآورد می کند دولت ها هرسال باید 2.5 درصد از تولید ناخالص داخلی خود (نزدیک به دو تریلیون و 400 میلیارد دلار) را  طی دو دهه آینده برای این امر اختصاص دهند و تغییرات باید در سطوح بین المللی، ملی و فردی محقق شود. 'انتشار جهانی گازهای گلخانه ای باید طی بازه زمانی 2010 تا 2030 در سطح 45 درصد کاهش یابد، انرژی تجدیدپذیر باید دستکم 85 درصد از نیازهای انرژی را تا سال 2050 تامین کرده و استفاده از سوخت های فسیلی به نزدیک صفر برسد.' تخصیص 2.5 درصدی تولید ناخالص داخلی به این امر زیاد است اما در درازمدت باید به مثابه سرمایه گذاری به آن نگاه کرد که در دهه های آینده موجب صرفه جویی برای نسل های آتی می شود. کاهش گرمای هوا تا سطح 1.5 درجه، نه تنها هزینه های عواقب ناگوار تغییر اقلیم را در 30 یا 50 سال آینده کاهش می دهد، بلکه موجب افزایش رشد اقتصادی می شود.این گزارش همچنین به خوبی تشریح می کند که هم اکنون زمان اقدام است و سران سیاسی جهان دیگر نمی توانند رسیدگی و تصمیم گیری در مورد این موضوع مهم را به تعویق اندازند، دولت ها باید به سرعت برای کاهش وابستگی به سوخت های فسیلی و نفت اقدام و در زمینه انرژی تجدیدپذیر و فناوری های پایدار در آینده سرمایه گذاری کنند. علمی**9157**1440            "}