{"onTitr":"","titr":" تیم هندبال چمران لارستان شانسی برای کسب سکوی آسیا ندارد","describe":" شیراز-ایرنا- تیم شهید چمران لارستان با پذیرش سومین شکست در رقابت های هندبال بانوان باشگاه های آسیا که در کشور قزاقستان در حال برگزاری است، دیگر شانسی برای قرار گرفتن بر روی سکوی این بازی ها ندارد.", "text":"به گزارش ایرنا نماینده کشورمان، عصر یکشنبه در چهارمین دیدار خود به مصاف تیم ازبکستان مدافع عنوان قهرمانی رفت و نسبت به 2 شکست گذشته خودش که برابر نمایندگان قزاقها داشت، بازی بهتری ارایه و با اختلاف اندکی، بازی را به قهرمان دومین دوره واگذار کرد.تیم شهید چمران لارستان در نیمه نخست، بازی پایاپایی را با حریف ازبکستانی داشت، اگر چه در پایان این نیمه با نتیجه 12بر 10 شکست خورد اما حریف خود را که برای تکرار عنوان قهرمانی به قزاقستان آمده است، آزار داد.در نیمه دوم، هر 2 تیم بازی را خوب آغاز کردند و باز هم لاری ها پا پس نکشیدند و بازی را به تعادل کشاندند و چندین فرصت خوب گلزنی را هم از دست دادند و در نهایت در لحظات پایانی بازی، مغلوب تجربه بازیکنان تیم قهرمان شدند و با نتیجه 26 بر 22 بازی را واگذار و شانس خود را برای برای رسیدن به سکو کمرنگ تر کردند.شاگردان نشمین شافعیان، سرمربی تیم شهید چمران لارستان در پنجمین و آخرین بازی خود، هفدهم مهرماه جاری به مصاف تیم آستانا قزاقستان که این تیم هم مدعی قرار گرفتن بر روی سکوست، می رود.کایسار، آلماتی و آستانا قزاقستان، تیم های شرکت کننده از کشور میزبان هستند که شانس زیادی به همراه نماینده ازبکستان برای کسب سکوهای اول تا سوم را دارند.تیم تی اسپرت هندوستان، ضعیف ترین تیم شرکت کننده در این رقابت هاست که تا کنون هر چهار دیدار خود را واگذار کردند و با توجه به شکستی که برابر تیم شهیر چمران دارند، باید پنجم شدن نماینده ایران را قطعی دانست و هندی ها هم ششم خواهند شد.تیم های آسیای میانه به ویژه ازبک ها و قزاق ها در هندبال بانوان سرمایه گذاری زیادی کرده اند و با برگزاری اردوهای خارجی و بازی های تدارکاتی زیاد با تیم های مطرح اروپا، کاملا حرفه ای شده اند و با قدرت قدم به میدان آسیا گذاشته اند و در این رقابت ها حرف اول را می زنند.اگر چه در سومین دوره با حضور 6تیم، استقبال خوبی نشده اما سرمایه گذاری این کشور ها بر روی ورزش هندبال بانوان قابل انکار نیست.هر سه نماینده ایران در این سه دوره نتوانسته اند بر روی سکو بروند.در سومین دوره رقابت های هندبال بانوان جام باشگاه های آسیا که هم اینک در قزاقستان در حال برگزاری است، تیم های شهید چمران ایران، ازبکستان، هند و همچنین آلماتی، کایسا و آستانا هر سه از کشور میزبان در این مسابقه ها حضور دارند و به صورت دوره ای با هم بازی می کنند.همچنین در دومین دوره این رقابت ها که در ازبکستان با حضور 6تیم برگزار شد، تیم AGMK ازبکستان قهرمان شد و تیم شهید چمران هم عنوان چهارم را کسب کرد.در نخستین دوره رقابت های هندبال جام باشگاه های زنان آسیا که سال 2016 در قزاقستان با حضور 6تیم برگزار شد، تیم KRK از کشور میزبان قهرمان شد و تیم شهرداری سنندج که نماینده ایران بود به مقام پنجم رسید. 7368 /6118            "}