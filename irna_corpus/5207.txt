{"onTitr":" مدیرکل دامپزشکی:    ","titr":" اجرای صددرصدی قرنطینه طیور در قم ممکن نیست","describe":" قم - ایرنا - مدیرکل دامپزشکی قم گفت: به دلیل وجود محورها و مسیرهای متعدد و همچنین گذرهای فرعی در سطح این استان، اجرای صد درصدی قرنطینه طیور ممکن نیست.", "text":"به گزارش ایرنا، مهدی رفیعی محمدی یکشنبه شب در جمع خبرنگاران، افزود: پلیس راه و اداره کل راهداری و حمل و نقل جاده ای نیز بر این موضوع اذعان دارند و خودروهای حمل طیور قبل از رسیدن به عوارضی و یا پست های قرنطینه دامپزشکی، می توانند وارد مسیرهای فرعی شوند.وی با بیان این که بیشترین نگرانی برای شیوع بیماری آنفلوانزا مربوط به خودروهای حمل مرغ است، اضافه کرد: با توجه به گزارش هایی از شیوع بیماری آنفلوانزا در استان اصفهان، 2 نقطه در محور کاشان برای استقرار پست قرنطینه ای و کنترل بیشتر خودروهای حمل مرغ، قرار است آماده سازی شود.به گفته وی، در حال حاضر تیم پنج نفره متشکل از دامپزشک، معاونت امور دام، نماینده اتحادیه مرغداران، نماینده نظام دامپزشکی و نظام مهندسی کشاورزی، واحدهای مرغداری استان را بازرسی می کنند.رفیعی تاکید کرد: قرنطینه دام و طیور زمانی موفقیت آمیز است که به صورت واحد به واحد اجرا شود و هر مرغداری نسبت به رعایت اصول بهداشتی اقدام نماید.به گفته وی، اگر مرغداری ها اصول امنیت زیستی را رعایت نکنند، حتی اگر تمام استانداردهای مرغداری را داشته باشند در خطر ابتلا به بیماری آنفلوانزا قرار دارند.بیماری آنفلوآنزای فوق حاد پرندگان از طریق ورود پرندگان مهاجر به تالاب ها و آب های ایران شیوع می یابد به نحوی که با آلوده شدن طیور بومی، زمینه ابتلای طیور صنعتی نیز فراهم می شود.ویروس این بیماری به راحتی به انسان منتقل نمی ‌شود و موارد ابتلای انسان به این ویروس به ندرت اتفاق می ‌افتد؛ اکثریت موارد ابتلای انسان به این بیماری در مناطق روستایی اتفاق افتاده‌است و تاکنون هیچ موردی مبنی بر آلودگی بر اثر مصرف گوشت و یا تخم مرغ پخته شده اثبات نشده ‌است.وی تاکید کرد: پوشیدن لباس و چکمه مخصوص مرغداری، جانمایی دوش در ورودی مرغداری، حوضچه ضدعفونی کننده برای خودروهای حمل بار، واکسیناسیون طیور، استقرار کود خشک کن در مرغداری ها، شرکت در دوره های مهارت آموزی و ساماندهی کود مرغی از جمله شرایطی است که همه مرغداران مکلف به رعایت آن ها هستند.به گفته مدیرکل دامپزشکی قم، سال گذشته 38 پرونده مرغداری های متخلف به مراجع قضایی ارجاع و برای 10 پرونده حکم حبس صادر شد و همچنین از فعالیت 27 واحد مرغداری غیرمجاز جلوگیری به عمل آمد.وی گفت: سال گذشته هفت میلیون و 600 هزار قطعه مرغ بر اثر ابتلا به بیماری آنفلوانزای پرندگان در استان معدوم و در همین راستا 65 میلیارد ریال از سوی دامپزشکی و 500 میلیارد ریال خسارت نیز از سوی صندوق بیمه بانک کشاورزی به مرغداران قمی پرداخت شد.وی با بیان این که در حال حاضر ویروس فعالی در کانون های بیماری آنفلوانزای پرندگان قم وجود ندارد، گفت: اگر مرغداران نسبت به رعایت موازین بهداشتی سهل انگاری کنند، امکان ورود بیماری به استان وجود دارد، به ویژه در این روزها که مهاجرت پرندگان نیز آغاز شده و این عامل می تواند منشاء انتقال بیماری باشد.رفیعی گفت: در استان قم تراکم مرغداری ها نسبت به سال گذشته کمتر است و همین عامل خطر شیوع بیماری را کاهش می دهد، به طوری که در حال حاضر 50درصد واحدهای پولت و 25 درصد واحدهای تخم گذار فعال می باشد.به گفته وی، سال گذشته هفت و نیم میلیون قطعه مرغ تخم گذار در استان قم وجود داشت که امسال به یک و نیم میلیون قطعه کاهش یافته است.وی خاطرنشان کرد: امسال مرغداران ملزم شده اند سیلوی کود در مرغداری ها داشته باشند و روی کود مرغی را با پلاستیک مقاوم بپوشانند که این اقدام مزیت هایی از جمله عقیم شدن کود در دمای 50 درجه سانتیگراد، عدم دسترسی پرنده ها به کود و انتقال آن و همچنین کاهش آمد و شد خودروهای حمل کود به مرغداری را دارد.رفیعی با بیان این که در قم گوشت مرغ و تخم مرغ مازاد نیاز استان تولید می شود، گفت: هشت درصد ظرفیت تولید تخم مرغ کشور و 10 درصد مرغداری های تخم گذار متعلق به این استان است.وی افزود: استان قم با ظرفیت تولید چهار میلیون قطعه پولت رتبه نخست را در سطح کشور داراست.وی گفت: طرح برخورد با مراکز فروش پرندگان غیرمجاز در سطح شهر از مصوبه های ستاد آنفلوانزای پرندگان است که برای اجرایی شدن آن 2 تیم عملیاتی نسبت به بازدید و اخطار برای جلوگیری از فعالیت پرنده فروشی ها اقدام می کنند.مدیرکل دامپزشکی قم افزود: یکی از کانون های بیماری آنفلوانزا در سال گذشته، پرنده فروشی های اطراف میدان مطهری بود.** فعالیت 2 پست قرنطینه به صورت 24 ساعته وی گفت: نخستین پست قرنطینه دامپزشکی با فعالیت شبانه روزی در شهریورماه امسال آغاز به کار کرد و کارشناسان این پست تاکنون از 230 خودروی حمل دام و طیور نظارت کرده که در این راستا 35 مورد تخلف ثبت شده و 2 پرونده نیز به مراجع قضایی ارجاع داده شده است.وی افزود: 14 مهرماه جاری نیز دومین پست قرنطینه راه اندازی شد و اگر زیرساخت ها آماده و اعتبارات تامین شود، چهار پست قرنطینه ای دیگر راه اندازی خواهد شد.رفیعی خاطرنشان کرد: پست های قرنطینه باید کنار پاسگاه پلیس راه باشد، زیرا کارشناسان دامپزشکی امکان توقف خودروهای حمل دام و طیور را ندارند.** کشتارگاه جاهد به زودی به بهره برداری می رسدوی به وضعیت کشتارگاه جاهد اشاره کرد و گفت: از نظر دامپزشکی این کشتارگاه آماده بهره برداری است و شرکت جاهد نیز تا پایان مهرماه مزایده برگزار و کشتارگاه را واگذار می کند تا شروع به فعالیت نماید.وی افزود: در حال حاضر 2 کشتارگاه شهرداری و پرتو در استان قم فعال است و فقط گوشت این 2 کشتارگاه مجاز به عرضه در سطح شهر است.کشتارگاه جاهد با ظرفیت کشتار و نگهداری روزانه حداقل یک هزار راس دام سبک و 100 راس دام سنگین در کیلومتر 10 محور قدیم قم - جعفریه آماده بهره برداری است و می تواند جایگزینی برای کشتارگاه شهرداری باشد.کشتارگاه شهرداری در حال حاضر ظرفیت کشتار 40 راس دام سنگین و حدود یک هزار و 200 راس دام سبک و کشتارگاه پرتو نیز ظرفیت کشتار 500 راس دام سبک و 50 راس دام سنگین را دارد و در کیلومتر 13 محور قم - جعفریه واقع شده است.رفیعی با تاکید بر این که مردم از هر گونه کشتار غیرمجاز در خارج از کشتارگاه خودداری نمایند، اضافه کرد: در صورت مشاهده و یا دریافت گزارشی مبنی بر کشتار در خارج از کشتارگاه، با متخلفان برخورد قضایی می شود.وی با اشاره به فعالیت کشتارگاه مسجد جمکران، بیان کرد: این کشتارگاه با حضور ناظر بهداشتی و ذبح شرعی فقط مجاز به کشتار نذورات مسجد جمکران است و فرآورده های آن نیز در همین مکان استفاده می شود و وارد شهر نمی شود.** عملکرد دامپزشکی در نیمه نخست امسالوی در ادامه به عملکرد اداره کل دامپزشکی در نیمه نخست امسال اشاره و بیان کرد: مایه کوبی یک و نیم میلیون دام سبک و سنگین با افزایش 2 درصدی نسبت به سال گذشته، تست سل و بروسلولز بیش از 15 هزار راس دام سنگین و کاهش قابل توجه کانون های این بیماری و تست بروسلولز 27 هزار دام سبک با افزایش 50 درصدی نسبت به سال گذشته از عملکرد این اداره کل بوده است.مدیرکل دامپزشکی قم افزود: در همین مدت بیش از 12 هزار و 500 مورد بازدید از مراکز عرضه فرآورده های خام دامی انجام و 71 تن فرآورده غیربهداشتی و فاسد از سطح مراکز عرضه و سردخانه ها شناسایی، ضبط و معدوم سازی شده است.وی اضافه کرد: هفت میلیون قطعه طیور در کشتارگاه کشتار شده و 15 هزار و 500 کیلو طیور غیربهداشتی در خط کشتار ضبط و معدوم شده است.به گفته وی، حدود 214 هزار راس گوسفند و بز در کشتارگاه دام استان کشتار شده که 26 درصد نسبت به مدت مشابه پارسال کاهش یافته است.رفیعی ادامه داد: پنج هزار و 250 راس دام سنگین نیز در نیمه نخست امسال کشتار شده است که نسبت به سال گذشته 20 درصد افزایش یافته است.وی خاطرنشان کرد: در کشتارگاه های دام، 57 تن لاشه و گوشت و 27 تن آلایش غیربهداشتی شناسایی، ضبط و معدوم شده است.وی افزود: در نیمه نخست امسال 9 میلیون و900 هزار قطعه جوجه ریزی در مرغداری های استان انجام شد که نسبت به پارسال 37 درصد کاهش یافته است.مدیرکل دامپزشکی قم در بخش دیگری از سخنان خود به طرح های در دست اجرا اشاره کرد و گفت: طرح مایه کوبی دام سنگین علیه بیماری تب برفکی از 16 مهرماه جاری آغاز و در این طرح که به صورت رایگان در بخش های کهک، سلفچگان و خلجستان اجرا می شود، 100 هزار راس دام مایه کوبی خواهد شد.وی با بیان این که هزینه واکسن دام علیه تب برفکی در بخش های مرکزی و جعفریه از دامدار گرفته می شود، افزود: 21 اکیپ عملیاتی به مدت یک ماه این طرح را اجرایی می کنند و از دامداران درخواست داریم همکاری لازم را داشته باشند.وی بیان کرد: مایه کوبی دام سبک علیه بیماری تب برفکی نیز از یک ماه پیش آغاز شده و تا 30 آبان ماه ادامه دارد که تاکنون 100 هزار راس دام واکسینه شده و 300 هزار راس دام نیز واکسینه خواهد شد.رفیعی خاطرنشان کرد: امسال کانون های بیماری تب برفکی کاهش قابل ملاحظه ای در استان قم داشت، به طوری که کمترین کانون های تب برفکی در 10 سال اخیر در جمعیت دام سنگین مشاهده شده که نشان دهنده موفقیت آمیز بودن طرح است.تب برفکی یا «بیماری دهان و پا» یک بیماری عفونی و گاهی کشنده ویروسی است که موجب بیمار شدن حیوانات زوج سُم از جمله گاو اهلی و اعضای خانواده گاوسانان می ‌شود. در این بیماری در ابتدا به مدت 2 تا سه روز تب شدید ایجاد و تاول هایی در داخل دهان و روی پا ظاهر می ‌شود که ممکن است پاره شده و موجب لنگش حیوان شود.وی خاطرنشان کرد: شهروندان می توانند انتقادات و پیشنهادات خود را در مسائل مربوط به دام و طیور با شماره تلفن 1512 دامپزشکی در میان بگذارند.استان قم دارای 215 هزار راس گوسفند داشتی مولد، 35 هزار راس بز داشتی مولد، 115 هزار راس بزغاله پرواری، سه هزار و 500 نفر شتر، 27 هزار راس گاو شیری شامل 19 هزار راس گاو شیری اصیل مولد، سه هزار راس گاو دورگ شیری مولد، پنج هزار راس گاو شیری حذفی و 115 هزار راس گاو و گوساله پرواری است.** مدیرعامل کشتارگاه صنعتی طیور بهاران نیز در حاشیه بازدید خبرنگاران از مراحل کشتار و بسته بندی مرغ، گفت: شرکت کشتارگاه صنعتی طیور بهاران در سال 77 به بهره برداری رسید و هم اکنون با پیشرفته ترین دستگاه های کشتار و بسته بندی با ظرفیت تولید روزانه 60 تن فعال است.احمد آخوندی افزود: این کشتارگاه در راستای ارتقاء سطح کیفیت محصولات توانسته گواهینامه هایی از جمله ایزو 9001، ایزو 22000 و 14000 اخذ نماید و همچنین برای نخستین بار در کشور بسته بندی آلایش مرغ نیز در این کشتارگاه صورت گرفت.وی اضافه کرد: قابلیت نگهداری 10 هزار تن محصولات در دمای زیر صفر و بالای صفر، قابلیت انجماد 80 تا 90 تن مرغ و به کارگیری پروانه برند هلال برای نخستین بار در کشور از دیگر توانمندی های این کشتارگاه است. وی ادامه داد: کد آی آر مجوزی برای صادرات محصولات کشتارگاه به خارج از کشور است که در هفته های آینده اخذ خواهد شد و برای نخستین بار در قم، این کشتارگاه توانایی صادرات محصولات به حوزه خلیج فارس و کشورهای منطقه را خواهد داشت.به گفته آخوندی، 600 تن به صورت مستقیم و سه هزار تن به صورت غیرمستقیم در این کشتارگاه مشغول به کار هستند و محصولات آن به استان هایی از جمله تهران، مرکزی و لرستان صادر می شود.کشتارگاه صنعتی طیور بهاران در کیلومتر 20 محور قدیم قم - تهران واقع شده است.14 تا 20 مهرماه هفته دامپزشکی نامگذاری شده است./2085/ 1175            "}