سپیدرود که دیگر از آن جویباری در میان شالیزارهای درو شده به جا مانده را پشت سر گذاشتیم و از سمت راست جاده به سوی بلندی ها عازم شدیم .مسیر رسیدن به سلانسر را از جاده خاکی پیچانی از کنار درختان زیتون و سرو و تپه ها طی کردیم و بالاتر به توسکا و افرا و بلوط و راش و بعد علفزار رسیدیم .به گزارش ایرنا ، سهند خسروی راهنمای گردشگری گفت:  بر اساس اطلاعات باستان شناسان، رستم‌آباد که سلانسر یکی از ییلاقهای آن است از کهن‌ترین سکونت‌گاه‌های بشر محسوب می‌شود و جایگاه سوم را از لحاظ قدمتِ سکونت در کشور ایران داراست.وی با اشاره به این که پیشینه تاریخی گیلان به حدود 150هزار سال پیش باز می گردد یاداور می شود با مهاجرت اقوام آریایی، قوم های بزرگی همچون گیل و دیلم در بخشی از خاک شمالی سرزمین پهناور ایران پدید آمدند. وی اضافه می کند در گیلان حدود  75 قلعه تاریخی شناسایی شده که از این تعداد 15 قلعه تاریخی در فهرست آثار تاریخی کشور به ثبت رسیده است.خسروی خاطرنشان کرد: کشفیات باستان‌شناسی رستم‌آباد رودبار بیانگر شکل‌گیری تمدّنی درخشان در این منطقهٔ زیبا از سه هزار سال قبل است و  به گفته کارشناسان مجسمهٔ الههٔ زن  که در  رستم‌آباد کشف شده بیانگر  جایگاه زن در ایران باستان است . این مجسمه، سه هزار سال قدمت دارد و در موزه آذربایجان نگهداری می‌شود.خسروی برایمان از معنای سلانسر گفت که به دلیل وجود آبگیرهای متعدد در منطقه که در زبان محلی به آن سل گفته می شود چنین نامگذاری شده است . ابرها که برای دقایقی کنار می روند از بلندای سلانسر قله ی کاسه ای شکل درفک را  نشانمان می دهد. مسیر گرچه پرپیچ و خم و خاکی است اما راننده راه بلد و مجرب به راحتی ما را با مینی بوس از دل ابر و مه گذر می دهد و به کلبه ای و قهوه خانه ای می رساند.چند سگ گله مانوس به حضور گردشگران و خاطره دستان بخشنده آنان به جای پارس کردن به آرامی نزدیک می آیند و مسافران را بو می کشند.فردین پسر درویش صاحب یک  قهوه خانه کوچک بر این بلندی است. قهوه خانه  سماور بزرگی در گوشه ، سکوی وسیع مفروشی در یک سو و بخاری هیزمی در وسط این کلبه ی مستطیل شکل  دارد.فضای گرم و آکنده به عطرکنده های سوخته در این سرمای پاییزی  این بلندی ها قهوه خانه را سخت دلچسب ساخته .فردین می گوید اینجا تات ها و تالش ها زندگی می کنند و کارشان  دامداری و کشت نوع خاصی از لوبیا است .از گیاهان خودروی منطقه که سراغ می گیرم از درون صندوقش چند کیسه پلاستیکی بیرون می کشد که پر است از سبزی های وحشی خشک شده و می گوید این پلنگ وش و این پونه سفید و سیاه است که در غذاهای گوشتی از آن استفاده می کنیم  و چه عطر خوشی دارند . گل گاو زبان هم هست که نوشیدنی محبوب آرامش بخش اهالی است.همانطور که در استکان های کمرباریک برایمان چای می ریزد با شوق و افتخار از پیشینیان خود می گوید و از قلعه ای که مربوط به دوره ساسانیان است و آجرهایی دارد که پس از صدها سال چنان مستحکم است که با پتک هم نمی توان آن را شکست.و از مسیر سخت گذر قلعه و این که حتی در روزهای نخست پاییز به یکباره برف آن را فرا می گیرد. راهنمای گردشگری که مشغول برپا کردن چادر است از  گردشگران می خواهد که زیاد از اردو دور نشوند چرا که مه غلیظ  و امکان گم شدن افراد زیاد است. نهار کبابی است تهیه شده از گوشت گوسفندهای منطقه و دوغ و ماست و نان محلی و زیتون و ترشی هفت بیجار .از اقبال بلند ما ،  الیاس پرورش خواننده جوان خوش صدای گیلانی همراه گروه است . بعد از صرف غذا گردشگران گوش جان می سپارند به ترانه زیبای ' بانو' ی این هنرمند و ترانه های محلی این دیار سبز بارانی  که برای همه حسی به یاد ماندنی دارد.کم کم به عصر نزدیک می شویم و زمان بازگشت فرا می رسد .سلانسر همانطور که خودش را  در شولای مه پیچیده با ما تا دیداری دیگر وداع می کند.مینی بوس آرام و با احتیاط از میان دریای ابر و پیچهای تند پایین می آید و ما را بار دیگر به کنار سپیدرود می رساند.از معاون میراث فرهنگی، صنایع دستی و گردشگری گیلان در مورد این منطقه جویا می شویم و او از وجود قلعه و گورستان تاریخی در منطقه سلانسر برایمان می گوید.ولی جهانی بیان می کند که این ناحیه وسیع به صورت فلاتی شکل بر بلندی و خط الراس جغرافیایی واقع شده و در بخش دامنه شرقی آن خانه های چوبی متعلق به گاوداران به شکل مستطیل و چهارگوش یک اتاقه و دو اتاقه دارای ایوان دیده می شود. معماری این خانه ها از چوب و گل و نیز فوندانسیون سنگی به صورت خشکه چین است  و در نقشه برداری از سکونتگاه های موجود در سلانسر الگوی زندگی کوچ نشینی منطقه بدست آمده است.وی خاطرنشان کرد: قلعه کول در ارتفاع یکهزار و 760 متری از سطح دریا قرار دارد. در این محوطه قلعه ای احتمالا متعلق به دوران اسلامی،آثاری از یک آب انبار و  بقایای کوره آجرپزی شناسایی شده است .وی افزود: متاسفانه در این محوطه آثار حفاری های غیرمجاز در برخی سطوح دیده می شود که صدمات فراوانی به قلعه وارد شده است . گیلان سرزمین جنگل و دریا سرشار از جاذبه های طبیعی و تاریخی است . گردشگری را از این دیار سبز  سربلند آغاز کنیم .6030
      
      