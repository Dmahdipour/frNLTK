{"onTitr":" سخنگوی هیات رییسه مجلس:    ","titr":" تعدادی از مقصرین حادثه تروریستی اهوازبه دادگاه معرفی شدند","describe":" تهران - ایرنا - سخنگوی هیات رییسه مجلس با اشاره به برخورد با مقصرین حادثه تروریستی اهواز، گفت: تاکنون تعدادی از مقصرین این حادثه به دادگاه معرفی شده اند.", "text":"به گزارش خبرنگار پارلمانی ایرنا، بهروز نعمتی در گفت و گو با خبرنگاران درباره جلسه غیرعلنی امروز سه شنبه مجلس گفت: جلسه امروز با حضور سردار آشتیانی مسوول حفاظت ستاد کل فرماندهی معظم کل قوا، حجت الاسلام و المسلمین محمود علوی وزیر اطلاعات و عبدالرضا رحمانی فضلی وزیر کشور، مدیر کل اطلاعات خوزستان و استاندار این استان برگزار شد.وی افزود: در این جلسه مسوولان گزارش خود را در مورد این حادثه تروریستی ارائه کردند، جمعی از نمایندگان مجلس و سه نفر از نمایندگان خوزستان به قید قرعه سخنرانی کردند.نماینده مردم تهران در مجلس ادامه داد: این موضوع نیز مطرح شد که با توجه به فضایی که وجود داشته، قصور قطعی است، با مقصرین حادثه برخورد شد و تعدادی از مقصرین به دادگاه معرفی شدند.نعمتی تصریح کرد: مجموعه کسانی که موضوعات را مطرح کردند، به دلیل قصوری که رخ داده عذرخواهی کردند.وی ادامه داد: در این جلسه همچنین مطرح شد که با توجه به فضای کشور و با توجه به اینکه گروه های مختلف تکفیری در عراق، سوریه و اطراف کشورمان حضور دارند، نباید این منافذ وجود داشته باشد و باید برخورد جدی تری با آنان صورت گیرد.سخنگوی هیات رییسه مجلس افزود: مقرر شد وزیر کشور گزارش مفصلی به صورت جمع بندی شده در مورد این حادثه و موارد مطرح شده در جلسه غیر علنی امروز مجلس به مسوولین مربوطه ارائه کند.به گزارش ایرنا، در جریان حمله تروریستی اهواز که شنبه هفته گذشته در رژه نیروهای مسلح رخ داد، جمعی از هموطنان شهید و زخمی شدند، چهارشنبه هفته گذشته جمعی از نمایندگان اهواز خواستار برگزاری جلسه غیر علنی بودند که مسعود پزشکیان نایب رییس مجلس با برگزاری این جلسه موافقت کرد.سیام**3050**9121            "}