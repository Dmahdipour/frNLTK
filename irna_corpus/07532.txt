{"onTitr":"","titr":" ادعای تازه احمد منتظری درباره حادثه حج و تکذیب شمخانی","describe":" تهران-ایرناپلاس-احمد منتظری فرزند مرحوم آیت‌الله منتظری اخیرا در مصاحبه‌ای ادعا کرده حمل مواد منفجره از سوی 6پاسدار انجام شده که با آیت‌الله هاشمی کار می‌کرده‌اند،او مدعی می‌شود در این‌باره علی شمخانی اطلاعات تکمیلی دارد؛ ولی شمخانی می‌گوید آن زمان درگیر جبهه بوده و اطلاعی ندارد.", "text":"حجت الاسلام احمد منتظری در مصاحبه‌ای تصویری با برنامه خشت خام، درباره خاطرات پدرش اعلام کرده که حمل مواد منفجره در دهه شصت به عربستان سعودی از سوی سید مهدی هاشمی نبوده؛ بلکه از طرف شش پاسدار انجام شده است. منتظری با نقل این مطلب از خاطرات پدر خود اضافه کرده که مرحوم آیت‌الله منتظری به او گفته، این پاسداران با مرحوم هاشمی رفسنجانی کار می‌کرده‌اند.آیت الله هاشمی در خاطرات 20 مرداد سال ١٣٦٥ می نویسد: آقای بشارتی اطلاع داد که عربستان اعلان کرده چند نفر از حجاج ایرانی در ساکهای خود تی ان تی داشته‌اند.احمد منتظری به سوالات ایرناپلاس در این باره پاسخ داده است که در ادامه می‌خوانید:ایرناپلاس: شما گفته‌اید شش پاسداری که مواد منفجره را که در کیف حجاج، در دهه شصت جاسازی کرده‌اند،‌ یک تیم زیر نظر آقای هاشمی رفسنجانی بوده‌اند؟ چقدر مطمئن هستید که مرحوم هاشمی رفسنجانی در جریان این اقدام بوده است؟‌منتظری:‌ سال 65 آیت‌الله منتظری نامه‌ای به آیت‌الله خمینی می‌نویسند و این ماجرا را شرح می‌دهند که شش نفر از سپاهیان این اقدام را انجام داده‌اند که یک نفرشان آمده به من توضیح داده که ما این کار را کردیم و بعد در نهایت دیدند که کار بدی شده و ماجرا لو رفته و آقای کروبی به عنوان نماینده امام(ره) در حج مجبور شده رسما از ملک فهد عذرخواهی کند، گفتند چه کار کنیم، بعد گفته‌اند که سید مهدی هاشمی که اشکالات دیگری هم داشته، این اشکال را هم متوجه ایشان کنیم تا پرونده بسته شود.این را صریحا آیت‌الله منتظری نوشته‌اند که در سال 65 هم خودشان هم آقای هاشمی و هم امام(ره) در قید حیات بودند و هیچ وقت این ماجرا تکذیب نشده است.ایرنا پلاس: اصل موضوع که مشخص است و از رسانه ها پخش شد و در خاطرات آقای هاشمی رفسنجانی هم آمده است،  اینکه این تیم از سپاه بوده است و زیر نظر آقای هاشمی کار می کرده است ادعای جدیدی است.منتظری:بله، در خاطراتی هم که از ایشان در سال 76 منتشر شده، هست که در سال 65 نامه به دست امام(ره) رسیده و آقای هاشمی هم خاطرات را خوانده بودند و من خودم یک بار خدمت آقای هاشمی در مجمع رسیدم و ایشان از این قضیه خیلی ناراحت بودند و می‌گفتند چرا ایشان این‌ها را نوشته و چرا یک مطالب سری را افشا کرده است و من گفتم حتما حجتی بوده است. در آن جلسه من به همراه آیت‌الله ایازی به مجمع تشخیص مصلحت خدمتشان رفته بودیم. آیت‌الله منتظری پیغامی داده بودند که اگر مجمع تشخیص مصلحت نظام این را تشخیص ندهد که جدا کردن منتظری از نظام به ضرر نظام است، چنین مجمعی را باید درش را گل گرفت. بعد آقای هاشمی هم جوابی داشتند. من در آن جلسه دیدم که آقای هاشمی خاطرات را خوانده‌اند و اشکال داشتند به اینکه چرا مطالب سری را فاش کرده‌اند.ایرناپلاس:اگر منبع آیت الله منتظری، فقط اظهارات یکی از اعضای این تیم که طبیعتا متهم بوده و برای دفاع از خودش، ممکن است نام دیگر مسئولان را مطرح کرده باشد، می توان به این اظهارات استناد کرد؟منتظری: ماجرا این است که یکی از شش سپاهی، شخصا به آقای منتظری گزارش داده بود که ما با ایشان(هاشمی رفسنجانی) کار می‌کردیم. بهرحال تکذیب هم در عالم سیاست راحت است.ایرناپلاس: آیا ارتباط سپاهیان با آقای هاشمی رفسنجانی در خاطرات ذکر شده است؟منتظری: نه نوشته نشده است. ولی اینکه کار سید مهدی هاشمی نبوده و کار چند سپاهی بوده در خاطرات و در نامه به امام(ره) هست. ولی اینکه آنان زیر نظر هاشمی رفسنجانی بوده‌اند، تازه فاش شده است.ایرناپلاس: این مطلب از کجا آمده و منبع شما چیست؟منتظری: با استناد به اینکه در سال 65 یک نفر از شش نفری که این کار را کردند و در ساک 150 نفر از حجاج،‌ مواد منفجره گذاشتند، آمده گزارش داده که با آقای هاشمی کار می‌کرده‌اند.ایرناپلاس: ‌چرا این نکته ارتباط آن سپاهیان با آقای هاشمی رفسنجانی در خاطرات ذکر نشده است؟‌منتظری:‌ آیت‌الله منتظری خیلی چیزها را نگفتند. یک جا هم می‌گویند من چیزهایی که برای دفاع بوده گفتم و نمی‌خواهم پرده دری کنم و در اول خاطرات می‌نویسند، بخشی از خاطرات، یعنی ایشان چیزهایی درباره بخشی از شخصیت‌های نظام، می‌دانسته که رنگ خصوصی داشته‌اند ولی نگفتند و برخی را هم گفتند ولی بعدها در ویراستاری حذف کردند.ایرناپلاس: ‌این موضوع ولی خصوصی نیست، خیلی مهم است و به کل کشور و ملت مربوط می‌شود.منتظری: این مطرح شده و برخی نوشتند که آنان می‌خواستند این مواد را در مراسم حج منفجر کنند تا به این ترتیب مقامات عربستان را بی‌لیاقت نشان دهند که این موضوع جعلی است. ما چیزی که نوشتیم این است که می‌خواستند مواد را ببرند ولی معلوم نیست برای چه می‌خواستند ببرند. حداقل من اطلاعی ندارم.ایرناپلاس: شما بهتر می‌دانید که یک رویداد تاریخی یک بعد ندارد و تنها با یک منبع نمی‌تواند درباره ماجرایی حکم قطعی داد. شما در حالی این مسئله را به آقای هاشمی رفسنجانی نسبت می‌دهید که مشی سیاسی ایشان در سیاست خارجی و بویژه درباره عربستان کاملا با این روایت متفاوت است و او خودش بارها این اقدام را نادرست خوانده است.منتظری: این گونه نیست. ایشان در مقطعی درباره عربستان این گونه رفتار کردند. در ضمن مگر این  اولین و آخرین کار است. من هم می‌گویم این اقدام با مشی آقای هاشمی رفسنجانی نمی‌خواند، ولی ممکن است در مقطعی کاری کرده باشند. مثلا در دادگاه میکونوس نقش ایشان چه بود؟ شما بهتر می‌دانید. آقای هاشمی از شخصیت‌های بزرگ بوده و الان هم مورد ارادت من است. اما حقایقی بوده و اگر گفته نشود به صلاح نیست.برخی نوشته بودند که بیت ضد امام(ره) منتظری، ما بیت ضد امام(ره) نداریم. الان فرزندان امام خمینی(ره) مورد احترام هستند ولی اگر احمد آقا کار خلافی کرد، ما نمی‌توانیم نگوییم چون این امانت است. مثلا در موضوعی من،‌آقای دری نجف‌آبادی و احمدآقا حضور داشته‌اند، آقای دری که نمی‌گوید، ‌از این رو من باید آن را مطرح کنم. این امانتی است که به نسل آینده باید منتقل شود. بالاخره آقای هاشمی شخصیت بزرگی بوده ولی باید گفت که معصوم نبودند.ایرناپلاس:‌ الان برای این سخن شما منبعی در دسترس نیست. اینکه یک عده با هاشمی رفسنجانی کار می‌کرده‌اند، بنابراین دست به هر اقدامی می‌زدند هاشمی رفسنجانی هم مطلع بوده به نظر دلیل محکمی نیست. آیا می‌توان گفت هرکس با آیت‌الله منتظری کار می‌کرده پس مرحوم منتظری در جریان اقداماتشان بوده است؟منتظری: ممکن است خودسرانه این کار را کرده باشند. بله این درست هست که صرف اینکه با آقای هاشمی کار می‌کردند دلیل بر اطلاع آقای هاشمی رفسنجانی نیست.ایرناپلاس:‌ شما آن شش نفر یا آن فردی که آمد به مرحوم منتظری گزارش داد را می‌شناسید؟‌منتظری: خیر! من هیچکدامشان را نمی‌شناسم.ایرناپلاس: الان به نظر موضوع خیلی مجهول است. منبع دیگری برای روشن شدن بهتر قضیه ندارید؟منتظری: این ماجرا یک راوی دارد آن هم آقای منتظری است که گفت یک سپاهی پیش من آمد و ماجرا را تعریف کرد. با توجه به نامه‌ای که مرحوم منتظری بر اساس روایت این سپاهی به امام(ره) نوشتند، معلوم است که آن فرد ناشناس نبوده، لابد یکی از کسانی بوده که از قدیم با ایشان (مرحوم منتظری) در ارتباط بوده است و فرد مجهول الهویه‌ای نبوده است. ولی نمی‌خواستند که نامی از ایشان ببرند. شما می‌توانید از آقای شمخانی در این باره اطلاع دقیقی بگیرید.ایرناپلاس:‌ آقای شمخانی چطور در جریان این اتفاق بودند که شما به ایشان ارجاع می‌دهید؟‌منتظری: نمی‌خواهم توضیح بدهم. ایشان می‌تواند اطلاعاتتان را تکمیل کند.ایرناپلاس:‌ آقای شمخانی در این ماجرا صرفا یک مطلع هست یا عامل بوده؟منتظری: مطلع هستند.ایرناپلاس:‌ به واسطه همکاری که با مرحوم هاشمی رفسنجانی داشتند یا به خاطر همکاری با آن شش نفر؟منتظری: عرضم این است که مطلع هستند.ایرناپلاس: این احتمال وجود دارد که یک عده دیگری در جریان این اقدام باشند ؟منتظری:مسلما این‌طوری هست. مسئله‌ای به این بزرگی در وزارت خارجه و یا وزارت اطلاعات در سپاه و ارتش مسلما خیلی‌ها اطلاع داشتند حالا اینکه تا چه حد می‌دانند و چه درباره آن بگویند موضوع دیگری است.در همین خصوص، دریابان علی شمخانی دبیر شورای عالی امنیت ملی در پاسخ به پرسش خبرنگار ایرناپلاس اعلام کرد که در جریان این ماجرا قرار ندارد و در آن برهه، درگیر جبهه های دفاع مقدس بوده است.گفتنی است ادعاهای احمد منتظری، تکرار اعترافات سیدمهدی هاشمی است که البته برخلاف نسخه جدید آن که منکر نقش او در حادثه عربستان می باشد، سید مهدی هاشمی دخالت تیم خود در طراحی این حادثه را می پذیرد، اما مانند سایر اعترافاتش برای به تاخیر انداختن روند محاکمه و صدور حکم مجازات، دیگر مسئولان کشور را نیز در این موضوع دخیل می داند.گفت وگو از مهدی روزبهانی **اداره کل اخبار چندرسانه‌ای‌‌**ایرناپلاس**            "}