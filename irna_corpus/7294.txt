{"onTitr":"","titr":" طرح گازرسانی به نهبندان و شوسف افتتاح شد","describe":" بیرجند -ایرنا- طرح گازرسانی به نهبندان و شوسف روز شنبه با حضور مدیرعامل شرکت ملی گاز ایران٬ استاندار خراسان جنوبی و جمعی از مسوولان استان به بهره برداری رسید. ‌", "text":"به گزارش ایرنا، عملیات گازرسانی به شهر نهبندان از سال 95 آغاز شده و  اجرای 130 کیلومتر شبکه تغذیه و توزیع احداث یک نصب ایستگاه تقلیل فشار برون شهری نصب چهار ایستگاه تقلیل فشار درون شهری احداث و نصب یک ایستگاه حفاظت کاتدیک و نصب چهار هزار انشعاب از مشخصات این طرح است. با افتتاح طرح گازرسانی به شهر نهبندان 4 هزار و 752 خانوار از نعمت گاز طبیعی بهره مند شدند. این پروژه از 2 سال قبل شروع شده و 150 میلیارد ریال برای آن هزینه شده است. همچنین عملیات گازرسانی به شهر شوسف از توابع نهبندان از سال 97 آغاز و برای آن 50 میلیارد تومان هزینه شده است. خط انتقال این پروژه شامل 33 کیلومتر شبکه تغذیه و توزیع است که برای آن یک ایستگاه تقلیل فشار برون شهری٬ یک ایستگاه تقلیل فشار درون شهری و ایستگاه حفاظت کاتدیک نصب شده است. شوسف بیست و هشتمین شهر گازدار خراسان جنوبی است که سه هزار و 181 نفر جمعیت دارد و 878 خانوار با نصب 800 عملک از نعمت گاز بهره مند شدند.همچنین در ادامه این طرح ها، خط انتقال گاز سربیشه - نهبندان به بهره برداری رسید. مدیرعامل شرکت گاز خراسان جنوبی در مراسم افتتاح این طرح گفت: خط انتقال گاز سربیشه - نهبندان که از سال 96 آغاز شده در ۱۲۷ کیلومتر با قطر ۱۲اینج اجرا شد. سید محمود هاشمی اظهار داشت: برای اجرای این خط انتقال ۴۵۰ هزار متر مکعب خاکبرداری و ۱۵۵هزار متر مکعب حفاری کانال انجام شده است.وی با بیان اینکه ۱۱هزار شاخه لوله ۱۲ اینچ در این خط انتقال به کار رفته است افزود: مجموع اعتبار صرف شده برای این طرح ۸۰۰ میلیارد ریال است.مدیرعامل شرکت گاز خراسان جنوبی تصریح کرد: همزمان با افتتاح این طرح، گازرسانی به ۱۰۱ روستای استان به بهره برداری رسید. وی ادامه داد: 9 شهر و 385 روستای خراسان جنوبی تا پایان شهریور امسال گازرسانی شده و 285 روستا نیز در حال گازرسانی است. کلنگ زنی عملیات گازرسانی به ۳۸۸ روستای استان از دیگر برنامه های معاون وزیر نفت و مدیرعامل شرکت ملی گاز ایران به خراسان جنوبی است. شهرستان نهبندان با 26 هزار کیلومترمربع مساحت و بیش از 100 کیلومتر مرز مشترک با افغانستان، از شمال و غرب به شهرستان بیرجند، از جنوب به استانهای سیستان و بلوچستان و کرمان و از شرق به افغانستان و شهر زابل محدود می شود و مرکز شهرستان در 200 کیلومتری بیرجند است.9893 * 6054            "}