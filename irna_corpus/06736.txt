{"onTitr":"","titr":" کشف کالای قاچاق و مواد مخدر در سمیرم 57 درصد افزایش یافت","describe":" اصفهان- ایرنا- رییس پلیس سمیرم از افزایش 57 درصدی کشفیات مواد مخدر، کالای قاچاق و اموال مسروقه در این شهرستان در شش ماهه ابتدای سالجاری خبر داد.", "text":"به گزارش ایرنا، سرهنگ دوم سهراب قرقانی روز شنبه در جمع بازاریان سمیرم با گرامیداشت هفته نیروی انتظامی با شعار 'پلیس مقتدر- امین مردم' افزود: دستگیری سارقان، قاچاقچیان و سایر مُتخلفان نیز در همین مدت 40 درصد نسبت به مدت مشابه سال قبل افزایش داشته است.وی با بیان اینکه در همین پیوند 2 باند قاچاق مواد مخدر در سه ماه اخیر منهدم شد، ادامه داد: در همین مدت شاهد افزایش 8 درصدی کشف اموال سرقتی و دستگیری 108سارق بودیم. فرمانده انتظامی سمیرم تصریح کرد: تصادف های خسارتی و فوتی در این مدت نسبت به سال گذشته مهار شد و هیچ افزایشی نداشتیم و در تصادف های جرحی نیز شاهد کاهش آمار 10 درصدی نسبت به آمار سال قبل بودیم.سرهنگ قرقانی از چهار هزار تماس تلفنی به سامانه 110 پلیس سمیرم در مدت مزبور خبر داد و گفت: سه هزار و 458 تماس از این تعداد عملیاتی بود و به مشکلات مردم رسیدگی شد.رییس پلیس شهرستان سمیرم، ارتقاء درجه امنیتی و انتظامی ایست و بازرسی ورودی شمال سمیرم(شهید رییسیان) با مصوبه شورای امنیت کشور را یادآور شد و افزود: این اقدام باعث رشد کیفی و روزافزون فعالیت های انتظامی با در اختیار قرار دادن نیرو و خودروهای بیشتر در این ایستگاه پلیس خواهد شد.قرقانی خطاب به بازاریان نیز تاکید کرد: استفاده از تجهیزات ایمنی و دوربین های مدار بسته در محل کار و کسب خود را جدی بگیرند.شهرستان سمیرم در 160 کیلومتری جنوب اصفهان و 164 کیلومتری شمال یاسوج واقع شده است.6027/7147            "}