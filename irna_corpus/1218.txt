{"onTitr":"","titr":" فتاح: ناامید کنندگان ملت با بیگانگان همنوا هستند","describe":" تبریز-ایرنا- رییس کمیته امداد امام خمینی (ره) با بیان اینکه بقای نظام اسلامی واقعی است، گفت: کسانی که ساز ناامیدی در کشورمی زنند انقلاب اسلامی را به صورت ظاهری شناخته و در حقیقت با اجنبی ها همنوا هستند.", "text":"به گزارش پنجشنبه ایرنا، پرویز فتاح در جلسه شورای اداری شهرستان میانه، با اشاره به اینکه مکتب ما عاشورایی و برگرفته از نهضت حسینی است، افزود: ملت با بصیرت ایران در کنار بیم زوال، همواره امید وصال دارند چون دل در گرو انقلاب دارند و با هر فضاسازی دشمن، نگران و ملتهب نمی شوند.وی به ارایه گزارش یک ماه قبل خود از تدابیر کمیته امداد در محضر رهبر معظم انقلاب اشاره و یادآوری کرد: به لطف خدا و با استواری، جدیت و تدبیر رهبری و نیز همراهی مسئولان و مردم، سیلی محکمی به صورت ترامپ خواهیم زد.فتاح با تاکید بر اینکه هم اکنون در صف آرایی تاریخی با دشمن قرار گرفته ایم و اهل حق و حقیقت نشانه های پیروزی را می بینند، اظهار داشت: اکنون وظیفه ما نشستن، نق زدن و اظهار نگرانی نیست، بلکه تکلیف ما امید به پیروزی، تلاش و گره گشایی از مشکلات مردم با بهره گیری از تمام توان است و باید توجه داشت که نظام اسلامی ایران به مدیرانی ساده، صادق و پاک نیت نیاز دارد که هیچ گاه خود را جدا از مردم ندانسته و از آنها فاصله نگیرند.وی با اشاره به اینکه مشکلات امروز مردم در همه دولت ها وجود داشته است، راه سعادت را تمسک به مکتب ائمه اطهار (ع) عنوان کرد و ادامه داد: وحدت مسئولان در سطح کشور و منطقه لازمه جامعه امروز ماست.فتاح با بیان اینکه اکنون دولت در وسط میدان است و وظیفه همه خیرخواهان نظام این است که دولت را در این پیچ تاریخی کمک کنند و گفت: مردم ما با بزرگواری تمام متحمل همه سختی ها هستند و مسئولین نیز باید مردم را مراعات کنند.وی، پشت گرمی کمیته امداد را حمایت های دولت و مجلس و مشارکت های مردمی و استمرار این حمایت ها و کمک ها عنوان کرد و از جذب کسانی که در نوبت برای تحت پوشش قرار گرفتن در این نهاد هستند، طی ماه آینده خبر داد.رییس کمیته امداد، مشکلات صندوق امداد ولایت از جمله مبلغ پایین وام ها را مربوط به موانع قانونی دانست که با رایزنی های صورت گرفته با بانک مرکزی، در حال رفع شدن است.فتاح با بیان اینکه در اربعین سال گذشته 35 هزار نفر از افراد تحت پوشش کمیته امداد امام خمینی(ره) در سراسر کشور با یاری خیرین و مردم به سفر کربلا مشرف شدند، افزود: هر قدر کمک های مردمی با نیت اعزام مددجویان به عتبات عالیات بالا باشد، افراد بیشتری اعزام خواهند شد.وی گفت: البته با توجه به افزایش هزینه های ویزا و سایر هزینه ها به مشارکت بالای مردمی نیاز است تا مشتاقان نیازمند راهی این سفر معنوی شوند.وی ادامه داد: با توجه به اینکه درآمدهای کمیته امداد از محل کمک های مردمی و بودجه دولتی تامین می شود و با وجود فشارهای اقتصادی چند ماه گذشته، در شش ماهه گذشته کمک های مردمی در تمامی طرح های کمیته امداد شامل زکات، صدقات و انفاقات افزایش یافته است. فتاح اضافه کرد: با هماهنگی دولت و مجلس شورای اسلامی 14 درصد به مستمری دریافتی مددجویان کمیته امداد در سال 1397 افزوده شده است.مدیرکل کمیته امداد آذربایجان شرقی نیز در این جلسه، گفت: کمک متوسط ماهانه 400 هزارتومان برای ایتام و 300 هزار تومان برای طرح «محسنین» نشان از همت والای مردم استان در کمک به نیازمندان است.محمد کلامی با اشاره به اینکه کمیته امداد استان در شش ماهه نخست امسال 122 هزار نفر در قالب 68 هزار خانوار تحت پوشش کمیته امداد استان قرار داده است، افزود: کمیته امداد استان ماهانه حدود 155 میلیارد ریال به این افراد مستمری پرداخت کرده و برای 53 نفر مسکن خریداری و یا احداث کرده است.وی از پرداخت تسهیلات اشتغالزایی برای ایجاد سه هزار شغل پایدار و خرید جهیزیه به تعداد 866 نفر خبر داد و اظهار داشت: در بحث خدمات آموزشی از سوی کمیته امداد شاهد کسب 7 رتبه زیر یکهزار در کنکور سراسری هستیم.فرماندار  میانه نیز، گفت: پنج هزار و 941 نفر از جمعیت شهرستان در قالب سه هزار و 300 نفر تحت پوشش کمیته امداد امام خمینی (ره) در میانه هستند و این نهاد مقدس یادگار ارزنده بنیانگذار جمهوری اسلامی ایران در حمایت از قشر محروم و نیازمند جامعه می باشد.محمدرضا مشایخی، رویکرد امداد در خوداشتغالی، توانمندسازی و خود اتکایی مددجویان و همچنین فعالیت این نهاد در مباحث فرهنگی را قابل تقدیر عنوان کرد.3038/7231/518            "}