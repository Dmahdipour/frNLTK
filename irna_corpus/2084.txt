{"onTitr":"","titr":" استاندار: مسیر توسعه گلستان تکمیل طرح های اولویت دار است","describe":" گرگان - ایرنا - استاندار گلستان گفت: تنها راه رونق و توسعه استان، تکمیل و بهره برداری از 100 طرح اولویت دار و زیربنایی بخش های گوناگون است.", "text":"به گزارش خبرنگار ایرنا، سیدمناف هاشمی روز چهارشنبه در نشست اقتصاد مقاومتی گلستان اظهار داشت: این طرح ها در توسعه، سرنوشت ساز بوده و اگر فقط 20 پروژه به سرانجام برسد باز هم تاثیر آن در آینده و امیدبخشی به جامعه انکار نشدنی است.وی بیان کرد: برخی بدون اطلاع از اهمیت این پروژه ها اقدام به تخریب مدیران کرده و وابستگی آینده گلستان به این طرح ها و اهمیت آن را انکار می کنند اما مسوولان باید بی توجه به این مسائل و با نگاه به رضایتمندی مردم و رسیدن به توسعه پایدار در پی جذب اعتبارات و بودجه های ملی برای به سرانجام رساندن آنها باشند.استاندار گلستان افزود: به دلایل گوناگون هنوز عملیات اجرایی بسیاری از این طرح ها آغاز نشده که امیدواریم تا پایان سال و در نتیجه پیگیری ها شاهد شروع به فعالیت برخی از پروژه ها باشیم. هاشمی ادامه داد: کارهای معمولی و روزمره استان بدون حضور مدیران انجام می شود، اما اگر مسوولان به دنبال سهیم شدن در سرنوشت استان هستند راهی به جز تحرک و پیگیری بیشتر وجود ندارد. وی با گلایه از برخی مدیران گلستانی گفت: نحوه پیگیری و به سرانجام رسیدن برخی طرح های بزرگ و سرنوشت ساز قابل قبول نیست و ادامه کم کاری مدیران دستگاه ها برای جذب اعتبارات نمی تواند فایده ای برای استان داشته باشد.استاندار گلستان اظهار داشت: ریاست به شیوه کارمندی و خروج از اداره پس از پایان ساعت اداری، بزرگترین اشتباه یک مدیر استانی است که سرانجامش رکود و سکون آن دستگاه و آسیب زدن به سرنوشت گلستان است.وی، به رده بالای استان در پرداخت تسهیلات رفع موانع تولید اشاره کرد و گفت: همراهی و همکاری مدیران استان موجب جذب اعتبارات فراوان و رسیدن گلستان به جایگاه دوم کشور شد که این اتحاد استانی باید به الگوی دیگر بخش ها برای بهره مندی از ظرفیت ها تبدیل شود.هاشمی،همچنین با تاکید بر لزوم واگذاری طرح های نیمه تمام به بخش خصوصی، اضافه کرد: سال گذشته هیچ طرح نیمه کاره استان به بخش خصوصی واگذار نشد اما امسال باید تلاش کنیم از 54 پروژه مورد نظر، حداکثر آنها برای تکمیل و بهره برداری در اختیار سرمایه گذاران قرار بگیرد.به گفته وی، در گلستان حداقل 300 طرح نیمه تمام قابل واگذاری وجود دارد که سپردن مسوولیت آنها به بخش خصوصی، بار زیادی را از دوش دولت برداشته و روند بهره برداری آن را با سرمایه های غیر دولتی تسریع خواهد کرد.3091/1648            "}