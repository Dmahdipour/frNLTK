{"onTitr":" قاسمی:    ","titr":" دبیرکل ناتو باید نگران سیاست های خطرناک آمریکا باشد","describe":" تهران- ایرنا- سخنگوی وزارت امور خارجه با تاکید براینکه دبیرکل ناتو بیش و پیش از هر چیز باید نگران سیاست های یک جانبه گرایانه و خطرناک آمریکا و عدم پایبندی این عضو ناتو به تعهدات بین المللی خود باشد، تاکید کرد: برنامه موشکی جمهوری اسلامی ایران ماهیت دفاعی و بازدارندگی دارد.", "text":"به گزارش بامداد پنجشنبه ایرنا به نقل از وزارت خارجه، بهرام قاسمی در واکنش به اظهارات دبیرکل ناتو در کنفرانسی مطبوعاتی در آستانه برگزاری اجلاس وزیران دفاع پیمان آتلانتیک شمالی گفت: جمهوری اسلامی ایران که خود بزرگترین قربانی پدیده شوم تروریسم است، به رغم ائتلاف های تبلیغاتی - نمایشی علیه جریان های تروریستی ساخته پرداخته برخی کشور های خاص و شرکای آنان موثرترین نقش را در پایان بخشیدن به حاکمیت گروههای تروریستی از جمله داعش در منطقه ایفا نموده است. وی افزود: بر خلاف اظهارات دبیر کل ناتو، نقش سازنده ایران در ایجاد ثبات در منطقه خلیج فارس و خاورمیانه مورد اذعان بخش اعظم جامعه بین المللی است و اگر مبارزه بی دریغ ایران با این گروه های افراطی تروریستی شناخته شده نبود؛ امروز بسیاری از کشور ها و شهرهای اروپایی از امنیت لازم برخوردار نبودند. سخنگوی وزارت خارجه ادامه داد: بی شک باید بسیاری از کشورهای اروپایی از این مبارزه مقدس ایران در سرکوب و مهار تروریست ها در این منطقه سپاسگزار باشند، نه آنکه در پاسخ به این سیاست های سازنده و موثر در تامین امنیت خود مورد سوال و ایهام و ابهام بی مورد قرار گیرد.قاسمی افزود: جمهوری اسلامی ایران همواره خواهان گفت وگو و همکاری نزدیک با همسایگان خود بوده و ضمن اعتقاد به تامین و حفظ امنیت خاورمیانه توسط کشورهای همین منطقه، هرگونه حضور و مداخله قدرت ها و نهادهای نظامی - امنیتی خارجی به بهانه تامین امنیت در منطقه خاورمیانه و خلیج فارس را رد می کند.سخنگوی وزارت خارجه همچنین با رد ادعای دبیرکل ناتو در خصوص برنامه موشکی کشورمان گفت: برنامه موشکی جمهوری اسلامی ایران ماهیت دفاعی و بازدارندگی داشته و ایران نیز همچون تمام کشورهای مستقل جهان حق برخورداری از برنامه های متعارف نظامی - دفاعی برای دفاع از خود را داراست و قطعا اینگونه ابراز نگرانی های بی مورد تاثیری بر سیاست جمهوری اسلامی ایران در حفظ، توسعه و تقویت توان و برنامه دفاعی موشکی نخواهد داشت. قاسمی افزود: ما هرگز دیگر در پس این همه تجربه و آن جنگ ویرانگر تحمیلی صدام حسینِ مورد حمایت غرب و شرق اجازه نخواهیم داد دیگران ما را از دارا بودن ابتدایی ترین سلاح های دفاعی لازم محروم سازند.سخنگوی وزارت امور خارجه در پایان با اشاره به مهر تایید چندین باره آژانس بین المللی انرژی اتمی و قاطبه جامعه بین المللی بر پایبندی کشورمان به برجام، تاکید کرد: دبیرکل ناتو بیش و پیش از هر چیز باید نگران عدم پایبندی و خروج غیر قانونی و یک جانبه یک عضو خود از برجام و سیاست های یک جانبه گرایانه و خطرناک آمریکا باشد و عدم پایبندی این عضو خود به تعهدات بین المللی را مورد سوال قرار دهد.شبد**1953**1010            "}