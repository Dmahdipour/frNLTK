{"onTitr":" سرپرست معاونت سیاسی امنیتی استاندار آذربایجان غربی:    ","titr":" مراکز غیرمجاز مجسمه سازی در سلماس ساماندهی شود","describe":" ارومیه- ایرنا- سرپرست معاونت سیاسی امنیتی و اجتماعی استاندار آذربایجان غربی گفت: مراکز مجسمه سازی واقع در روستاهای سلماس باید ساماندهی شود زیرا برخی از این کارگاه ها مشکلاتی در حوزه سلامت ایجاد می کنند.", "text":"به گزارش ایرنا، علی مصطفوی روز دوشنبه در جلسه سلامت و امنیت غذایی آذربایجان غربی افزود: برای داشتن یک جامعه توسعه یافته، وجود انسانهای سالم ضروری است و وجود مراکز غیرمجاز که سلامت انسان ها را به خطر می اندازد، قابل قبول نیست.وی ادامه داد: باید مراکز غیر مجاز و غیربهداشتی شناسایی شده و مطابق با قوانین با آنها برخورد شود. وی بیان کرد: همه دغدغه مسوولان ایجاد اشتغال است اما این ایجاد شغل نباید با به خطر انداختن سلامتی و جان انسان ها همراه باشد. معاون بهداشتی دانشگاه علوم پزشکی و خدمات بهداشتی درمانی آذربایجان غربی نیز در این جلسه گفت: صنایع مجسمه سازی پلی استر در سلماس رشد زیادی داشته و متاسفانه این مراکز هیچ استاندارد بهداشتی و ایمنی را رعایت نمی کنند.رسول انتظارمهدی افزود: گزارش های مکرر حاکی از این است که کارگران برای کار با مواد اولیه بدون هیچ پوشش حفاظتی مناسب کار می کنند.وی بیان کرد: مواد اولیه مورد استفاده نیز امکان آسیب به قلب را داشته وسرطان زا هستند و عوارض ریوی و احتمال ابتلا به آسم نیز پیش بینی می شود. وی اضافه کرد: 45 کارگاه در روستاهای سلماس وجود دارد که هیچ کدام از استاندارد لازم برخوردار نیستند و و مجوز کسب و کار را نیز ندارند و باید برای این امر چاره اندیشی کرد. فرماندار سلماس نیز با اشاره به بازرسی های انجام شده از این مراکز، گفت: به هیچ عنوان وضعیت قابل قبولی در این مراکز مجسمه سازی وجود ندارد.مرتضی اصغری ادامه داد: در صورت تصویب در این کارگروه، می توان از محل اعتبارات کم بهره روستایی برای ساماندهی این کارگاه ها استفاده کرد.به گزارش ایرنا در این جلسه مصوب شد کارگروهی برای مقابله با اماکن غیرمجاز و غیربهداشتی تشکیل و با متخلفان برخورد شود.7125/2093            "}