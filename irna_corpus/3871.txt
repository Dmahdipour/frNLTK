{"onTitr":"","titr":" هدیه ای آسمانی با دستان زمینی","describe":" اصفهان - ایرنا - سال هاست که در باره نجات جان  بیماران با  اهدای عضو افراد مرگ مغزی  اطلاع رسانی  و بر اهمیت آن تاکید می شود اما هنوز شاهد از دست رفتن این فرصت ها به دلیل  رضایت  ندادن خانواده ها هستیم.", "text":"سال گذشته حدود 6 هزار عضو بدن افراد مرگ مغزی در کشور که می توانست به 6 هزار بیمار نیازمند پیوند عضو اهدا شود به دلیل رضایت ندادن خانواده ها به زیر خاک رفت و فرصت اعطای سلامتی و زندگی بدون درد و رنج به این بیماران و آرامش خاطر به خانواده های آنها را از دست داد.به گفته کتایون نجفی زاده مدیرعامل انجمن اهدای عضو ایرانیان حدود 25 هزار بیمار نیازمند به اهدای عضو در صف انتظار وجود دارد که به خاطر نبودن عضو پیوندی مناسب روزانه هفت تا 10 نفر از آنها در کشور فوت می کنند.سالانه بین پنج تا هشت هزار مرگ مغزی در کشور رخ می دهد که طبق شاخص های جهانی نیمی از آنان می توانند اهدای عضو داشته باشند اما فقط یک چهارم موارد یاد شده در کشورمان به اهدای عضو می رسند.با وجود آموزش ها و اطلاع رسانی های گسترده ای که در یک دهه اخیر در کشور برای ترویج فرهنگ اهدای عضو صورت گرفت اما همچنان شاهد این آمار و  رضایت ندادن تعداد قابل توجهی از خانواده ها برای اهدای عضو هستیم.به گفته پزشکان، حداکثر زمان نگهداری فردی که دچار مرگ مغزی شده، 2 هفته است و هرچه زمان گرفتن رضایت از خانواده ها، طولانی تر شود، اندام های قابل اهدا در بدن فرد مرگ مغزی، دچار عدم کارکرد مناسب می شوند و امکان انجام پیوند کاهش می یابد.مدیرعامل انجمن اهدای عضو ایرانیان اعتقاد دارد که هنوز اهدای عضو در جامعه به خوبی نهادینه نشده است و با وجودیکه در انجام عمل پیوند مشکلی نداریم و پزشک و تجهیزات کافی وجود دارد اما اگر خانواده بیمار مرگ مغزی به اهدای عضو رضایت ندهد، اتفاقی نخواهد افتاد.کارشناسان و پزشکان دلایل مختلفی را برای نداشتن رضایت تعدادی از خانواده ها جهت اهدای عضو عنوان می کنند از جمله اعتقاد به معجزه و ترس از حرف مردم تا بی اعتمادی به تیم پزشکی و شناخت نا کافی از مرگ مغزی.مسئول واحد فراهم آوری اعضای پیوند مرکز آموزشی درمانی الزهرا(س) اصفهان نیزدر گفت و گو با ایرنا با اشاره  به مسائلی که برای گرفتن رضایت از خانواده های افراد مرگ مغزی جهت اهدای عضو وجود دارد، بیان کرد: بسیاری از رضایت ندادن ها  به دلیل نا آگاهی کافی از مرگ مغزی است.مریم خلیفه سلطانی افزود : بسیاری از این خانواده ها با وجود تایید پزشکی برای مرگ مغزی افراد، هنوز به زنده شدن بیمار خود امید دارند و به اهدای عضو رضایت نمی دهند.این کارشناس تاکید کرد که مرگ مغزی به معنای فوت کردن بیمار است و با کُما تفاوت دارد اما هنوز عده ای این تفاوت ها را نمی شناسند.مرگِ مغزی به وضعیت غیرقابل بازگشت همه عملکردهای مغز اطلاق می‌شود. مرگ مغزی یکی از معیارهای قطعی تعیین ‌کنندهٔ مرگ است. هر فرد مرگ مغزی می‌تواند با اهدای اعضای حیاتی خود جان هشت نفر را نجات دهد و با اهدای نسوج (از جمله قرنیه، پوست و تاندون) 53 نفر را از معلولیت برهاند.سلطانی ادامه داد: برخی خانواده ها نیز بد شکل شدن ظاهر فرد فوت شده به دلیل عمل جراحی برداشت عضو را دلیل رضایت ندادن خود عنوان می کنند درحالیکه این عمل به گونه ای انجام می شود که آسیبی به جسم نرسد.وی با تاکید بر اینکه لازم است آموزش های بیشتری درباره تشخیص مرگ مغزی و شرایط اهدای عضو به تیم های پزشکی مستقر در بیمارستان ها ارائه شود، تصریح کرد : در برخی موارد نیز فرایند اخذ رضایت از خانواده ها به درازا می کشد که منجر به از دست رفتن بافت ها و اعضای قابل اهدا می شود.*** 50 جانی که امسال از دست رفتمسئول واحد فراهم آوری اعضای پیوند مرکز آموزشی درمانی الزهرا(س) اصفهان با اشاره به اهدای 72 عضو از 29 مورد مرگ مغزی در 6 ماه نخست امسال، گفت : در این مدت 16 مورد مرگ مغزی می توانست منجر به اهدای حدود 50 عضو شود اما به دلیل رضایت ندادن خانواده ها، این اعضا به زیر خاک رفت.خلیفه سلطانی با بیان اینکه حدود 700 نفر در استان اصفهان در فهرست انتظار برای پیوند عضو قرار دارند، تاکید کرد : این 50 عضو می توانست به 50 بیمار، زندگی دوباه و عاری از رنج و درد را هدیه دهد اما در کمال تاسف این گونه نشد.وی همچنین با اشاره به اینکه امسال یک مورد اهدا و پیوند قلب و 9 مورد اهدا و پیوند کبد در استان اصفهان داشتیم، گفت : اگر فرد مرگ مغزی که اهدای عضو دارد در بیمارستان دولتی بستری بوده باشد، همه هزینه های آن به صورت رایگان خواهد بود.خلیفه سلطانی جایگاه اصفهان در اهدای عضو در میان استان های دیگر را خوب ارزیابی و اضافه کرد : استان های تهران و فارس دارای بیشترین آمار هستند زیرا بسیاری از بیماران به دلایل مختلف به این 2 استان ارجاع می شوند.وی همچنین شایع ترین دلیل مرگ مغزی در استان اصفهان را حوادث عنوان و تصریح کرد : بیشتر این حوادث نیز شامل تصادفات است.سال گذشته حدود 926 مورد مرگ مغزی در کشور به اهدای عضو منجر شد که 52 مورد از آن از استان اصفهان بود. اهدای عضو به این معنی است که یک فرد یا ولی دم او اجازه می‌دهد تا بافت‌ها یا اعضای سالم او به شخص دیگری برای پیوند اهدا شود که بیشترین موارد اهدای عضو از افراد مرگ مغزی صورت می گیرد و دارای ارزش و جایگاه بالایی در جوامع بشری است.اعضای قابل اهدای از فرد مرگ مغزی شامل قلب، ریه ها، کبد، روده ها، لوزالمعده (پانکراس) و کلیه هاست. علاوه بر این، برخی از بافت های بدن از جمله پوست، قرنیه، تاندون، غضروف، استخوان و دریچه قلب نیز قابل پیوند است. 3011/ 6022            "}