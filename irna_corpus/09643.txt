{"onTitr":"","titr":" ماده جدید گیاهی برای بسته بندی موادغذایی تولید شد","describe":" تهران - ایرنا - محققان واحد علوم و تحقیقات دانشگاه آزاد اسلامی نوع جدیدی از ماده اولیه با پایه گیاهی نشاسته برای بسته ‌بندی مواد غذایی تولید کردند.", "text":"به گزارش روز چهارشنبه گروه دانشگاه ایرنا، فاطمه کریمی محقق واحد علوم و تحقیقات دانشگاه آزاد با بیان اینکه این تحقیق به منظور جایگزینی فیلم‌ های گیاهی به جای نوع پلیمری برگرفته از مشتقات نفتی صورت گرفته است، گفت: از آنجایی که بسته‌بندی ‌های گیاهی از مشتقات منابع گیاهی تجدیدپذیر ارگانیک تهیه شده‌اند، نسبت به مواد پلاستیکی قدیمی از هر نظر برای ماندگاری و ایمنی مواد غذایی مفیدتر هستند.وی افزود: مواد سازنده پلیمرهای زیستی کاملاً طبیعی و گیاهی است بنابراین اگر حتی غذا و نوشیدنی ‌های داغ در آن ریخته شود هیچ مشکلی ایجاد نکرده و عوارضی ندارد.کریمی ادامه داد: مواد اولیه تولید پلیمرهای گیاهی در داخل کشور با هزینه تولید بسیار پایین‌تر از مواد پلیمری شیمیایی موجود و در دسترس بوده و برای تولید پلیمرهای گیاهی انرژی کمتری مورد نیاز است. علاوه بر آن در صورت فراهم شدن شرایط استفاده از پلیمرهای گیاهی به‌صورت انبوه، توسعه عمده‌ای در بخش کشاورزی به وجود خواهد آمد.محقق واحد علوم و تحقیقات با بیان اینکه در این تحقیق از نشاسته و اسانس رزماری به عنوان ماده اولیه برای تولید محصول بسته‌ بندی استفاده شده است، گفت: سازگاری با محیط زیست، خاصیت ضد میکروبی و آنتی اکسیدانی، ارزان و در دسترس بودن، عدم تأثیر منفی بر مواد غذایی از جمله امتیازات ماده تولید شده در این تحقیق است که می‌توان به تدریج جایگزین بسته‌بندی‌های پلاستیک و حاصل از مواد پتروشیمی کرد.وی افزود: برای کاهش نفوذپذیری و ممانعت از فساد میکروبی و ایجاد خاصیت آنتی اکسیدانی، از اسانس رزماری که خاصیتی ضدمیکروبی و آنتی اکسیدانی دارد در این تحقیق استفاده شده است.کریمی با اشاره به فرایند تحقیق خود ادامه داد: در تولید این ماده نشاسته، نانوذرات و اسانس رزماری با روش قالب‌ریزی و حلال یا کاستینگ به محصول منجر شده است. استفاده از این روش نیازمند سه مرحله حل کردن، قالب ریزی و خشک کردن بود، بنابراین پس از مخلوط کردن نشاسته با حلال آن (آب)، اقدام به اضافه کردن نانوذرات و اسانس شد، آنگاه برای افزایش همگنی در مخلوط اولتراسونیک صورت گرفت. در نهایت مخلوط حاصل در قالب از پیش تعبیه شده ریخته و تحت حرارت بین 40 تا 50 درجه سانتیگراد در مدت زمانی مشخص، ماده نهایی بصورت لایه ای نازک ایجاد شد.به گزارش روابط عمومی واحد علوم و تحقیقات، حفاظت از مواد غذایی و دارویی در مقابل عوامل طبیعی و غیرطبیعی نظیر نور، گرما، رطوبت، حشرات، میکروارگانیسم‌ها، گردو غبار و...، توجه به موضوع بسته‌ بندی مواد غذایی که به عنوان مرحله نهایی در روند تولید محصولات غذایی است، ضرورت بخشیده است.بسیاری از مواد غذایی با بسته ‌بندی پلاستیکی و فرآورده‌ های غیرقابل تجزیه در محیط زیست، تولید می‌شوند. این موضوع نه تنها باعث آسیب زیست محیطی شده بلکه موجب افزایش حجم زباله نیز می‌شود. بسته‌بندی‌های پلاستیکی نه تنها باعث آلودگی محیط زیست می‌شوند بلکه انتقال مواد افزودنی موجود در مواد بسته‌بندی پلاستیکی به درون مواد غذایی می‌تواند خطرات بالقوه‌ای برای ایمنی مواد غذایی و سلامت انسان ایجاد کند.برای حل این معضل، محققان سعی دارند تا مواد قابل تجزیه و سازگار با محیط زیست را جایگیزین مواد مصنوعی کنند. استفاده از مواد گیاهی یکی از راه‌کارهای ارائه شده توسط پژوهشگران است. در این راستا دانشجوی واحد علوم و تحقیقات در قالب پایان‌نامه خود اقدام به تولید نوعی ماده گیاهی برای بسته‌بندی کرده است.**9283** 1200            "}