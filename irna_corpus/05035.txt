{"onTitr":" استاندار کهگیلویه و بویراحمد:    ","titr":" برخورد با مخلان اقتصادی ماموریت ویژه نیروی انتطامی باشد","describe":" یاسوج - ایرنا- استاندار کهگیلویه و بویراحمد برخی التهابات و نابسامانی در سطح بازار و شرایط حاکم اقتصادی در کشور و استان را یادآور شد و گفت: مهمترین ماموریت نیروی انتظامی در این شرایط برخورد با اخلالگران اقتصادی باشد.", "text":"به گزارش ایرنا، علی محمد احمدی روز دوشنبه در صبحگاه مشترک نیروهای مسلح کهگیلویه و بویراحمد بمناسبت هفته نیروی انتظامی اظهار داشت: دشمن، امروزه جبهه های جدیدی را برای ایجاد ناامنی در سطح کشور به ویژه در حوزه معیشت و اقتصاد مردم نشانه رفته که ضرورت هوشیاری و برخورد به موقع نیروهای امنیتی، نظامی و انتظامی در این راستا بیش از پیش احساس می شود.                     وی با بیان اینکه دولت و مجموعه مدیریت اجرایی کهگیلویه و بویراحمد با تمام توان برای تامین نیازها و زیرساخت های لازم و همکاری با نیروی انتظامی آماده است، گفت: این استان با وجود بسیاری از کمبودها و امکانات زیرساختی و زیربنایی همواره از استان های امن کشور بوده است.استاندار کهگیلویه و بویراحمد گفت: ایجاد و احساس امنیت در این استان در سایه تلاش و همت نیروی مقتدر انتظامی و همراهی و تعامل مثبت پلیس با مردم و سایر نهادهای اجرایی و امنیتی شکل گرفته است. وی تصریح کرد: این استان غنی و دارای ظرفیت های بالقوه در بخش های مختلف است اما به لحاظ بسیاری از زیرساخت ها و امکانات زیربنایی همچنان نسبت به سایر استان ها وضعیت نامناسبی دارد. فرمانده انتظامی کهگیلویه و بویراحمد نیز گفت: یکی از سرمایه های ارزشمند و پشتوانه های مهم این نیرو، همراهی ، همدلی و تعامل مثبت مردم، مسئولان و مقامات اجرایی استان و سایر نیروهای امنیتی و اطلاعاتی برای ایجاد نظم و امنیت عمومی است.سردار مهدی انصاری اظهار داشت: یکی از اولویت های اساسی پلیس کهگیلویه و بویراحمد تاکید بر رویکرد جامعه محوری است و در این راستا از تمامی ظرفیت های موجود برای تحقق این مهم استفاده خواهد کرد. وی ابراز داشت: یکی از هدف گذاری های اصلی نیروی انتظامی کهگیلویه و بویراحمد در انجام مأموریت های پلیسی خود کسب رضایتمندی مردم است.سردار انصاری گفت: برخورد قاطع با جرایم مشهود و منافی عفت، اخلالگران نظم و امنیت عمومی و مبارزه جدی با قاچاقچیان مواد مخدر از اولویت های مهم نیروی انتظامی کهگیلویه و بویراحمد در سال جاری است.       سردار انصاری افزود: بیش از پنج تن و 200 کیلوگرم انواع مواد مخدر از مهرماه سال گذشته تاکنون در استان کشف شد که نسبت به مدت مشابه سال قبل 11 درصد افزایش یافته است.فرمانده انتظامی کهگیلویه و بویراحمد بیان کرد: امسال میزان کشف جرم به نسبت پرونده‌های ارسالی به پلیس فتای این استان 92 درصد بوده است.در این مراسم از برخی خیران امنیت، همیاران پلیس، خانواده شهدای نیروی انتظامی، جانبازان و بازنشستگان نیروی انتظامی در استان تجلیل شد.3016/6110            "}