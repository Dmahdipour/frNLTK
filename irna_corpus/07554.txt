{"onTitr":"","titr":" داستان ضیایی و والیبال؛ 9 ماه حاشیه*محمد حسین آجورلو","describe":" تهران- ایرنا- «احمد ضیایی» 9 ماه پیش با حمایت «محمدرضا داورزنی» رئیس فدراسیون والیبال شد و در این مدت ریاست پر حاشیه ای را پشت سر گذاشته است. حالا به نظر می رسد این 2 دوست قدیمی، دیگر مانند گذشته رابطه خوبی با هم ندارند.", "text":"به گزارش ایرنا، یکی از مهمترین موضوعات فضای ورزشی کشور در هفته های اخیر، اجرای قانون منع به کارگیری بازنشستگان است که بر اساس آن چندین نفر از روسای فدراسیون های ورزشی باید از سمت خود کنار بروند. یکی از این افراد ضیایی است اما او نشان داده که علاقه ای به ترک پست خود ندارد.رئیس فدراسیون والیبال این موضوع را هم در مصاحبه های خود بیان کرده و هم در نامه نگاری با مسئولین فدراسیون بین المللی، تلاش می کند که راهی برای حفظ ریاست پیدا کند. این نامه نگاری ها حاشیه جدیدی برای فدراسیون والیبال به وجود آورده؛ فدراسیونی که در 9 ماه گذشته دوران پر حاشیه ای را پشت سر گذاشته است.** انتخابات سالم یا مهندسیانتخابات فدراسیون والیبال پس از چند ماه سرپرستی داورزنی، 7 دی 96 برگزار شد. ضیایی دوست قدیمی داورزنی و نایب رئیس چند ساله فدراسیون والیبال، نامزد انتخابات بود. بهنام محمودی ستاره پیشین تیم ملی ایران هم رقیب جدی ضیایی محسوب می شد.وقتی وزارت ورزش اسامی نامزدهای تائید صلاحیت شده را اعلام کرد، نام محمودی در آن وجود نداشت اما او با پیگیری های خود سرانجام در آستانه برگزاری انتخابات، توانست نام خود را در فهرست نامزدهای نهایی بگنجاند. با وجود اینکه به نظر می رسید رقابت نزدیکی در انتخابات وجود داشته باشد، محمودی با تصمیمی غافلگیر کننده در جلسه مجمع شرکت نکرد تا ضیایی به راحتی پیروز شود.از همان زمان مباحث زیادی درباره سالم بودن یا مهندسی شدن انتخابات مطرح شد. اگرچه هیچگاه این ادعاها ثابت نشد اما همه از رابطه بسیار نزدیک ضیایی و داورزنی معاون وزیر ورزش و رئیس پیشین فدراسیون اطلاع داشتند و همین موضوع به حاشیه ها بیشتر دامن زد.** اصلاحات یا انقلابضیایی پس از پیروزی در انتخابات، یکی از نخستین مصاحبه های تفصیلی خود را با فصلنامه «دنیای والیبال» انجام داد که امتیاز آن به فدراسیون والیبال تعلق دارد. رئیس جدید فدراسیون در این مصاحبه اعلام کرد که برای اصلاح به والیبال آمده نه انقلاب و به دنبال ایجاد تغییرات اساسی در این فدراسیون که یکی از موفق ترین فدراسیون های ورزشی ایران به حساب می آمد، ندارد.با این وجود مدت زیادی طول نکشید که تغییرات زیادی در ارکان فدراسیون به وجود آمد. دبیرکل، رئیس سازمان لیگ، رئیس سازمان ساحلی، خزانه دار، مدیر روابط عمومی، رئیس کمیته روابط بین الملل و رئیس کمیته داوران فدراسیون والیبال از جمله سمت هایی که است که در 9 ماه گذشته تغییر کرده اند.البته بیشتر کسانی که پیش از ریاست ضیایی این سمت ها را بر عهده داشتند، از سوی او برکنار نشدند بلکه شرایط برای آنها به گونه ای پیش رفت که خودشان تصمیم به استعفاء گرفتند.** لباس رنگارنگ برای زناندر نخستین روزهایی که تیم ملی زنان ایران تمرینات خود را برای شرکت در جام کنفدراسیون آسیا آغاز کرده بود، تصاویری از تمرین این تیم منتشر شد که نشان می داد بازیکنان لباس یکدست ندارند و هر بازیکن با لباس تیم باشگاهی یا هر لباس دیگری که در خانه داشته به تمرین تیم ملی آمده است.این موضوع حاشیه جدیدی برای فدراسیون به وجود آورد اما مسئولین فدراسیون با طرح این موضوع که اردوی تیم ملی جنبه انتخابی داشته، مسئله را توجیه کردند. پس از آن هم دیگر خبرنگاران و عکاسان اجازه ورود به تمرین این تیم را پیدا نکردند تا مشخص نشود در اردوهای بعدی لباسی در اختیار بازیکنان قرار گرفته است یا خیر.موضوع سئوال برانگیز در این ماجرا این بود که نه در سال های قبل و نه حتی امسال، هیچ تیمی با چنین مشکلی روبرو نبود. بازیکنان تیم ملی مردان نیز از نخستین روز اردوی امسال خود لباس تمرینی یکسان در اختیار داشتند.** برخورد با منتقدینپس از ماجرای لباس تیم ملی زنان، مصاحبه ای از ضیایی منتشر شد که در آن نقل شده بود رئیس فدراسیون والیبال گفته کسانی که چنین مسائلی را مطرح می کنند «مرض» دارند. اگرچه ضیایی مطرح کردن چنین حرفی را تکذیب کرد اما بعدها نشان داد که چندان روحیه انتقا پذیری ندارد.یکی از حاشیه سازترین رفتارها او زمانی بود که پس از بازگشت تیم جوانان از رقابت های قهرمانی آسیا، در مواجهه با سئوال یک خبرنگار درباره بازنشستگی اش، گفت: «این سوال به درد عمه من می خورد.»رئیس فدراسیون والیبال حتی در جلسه ای که با حضور خبرنگاران حوزه والیبال برای هم اندیشی درباره این فدراسیون برگزار کرده بود، در مقابل انتقادات خبرنگاران به شدت از کوره در رفت و برخورد کاملا غیر محترمانه ای داشت.** همشهری سالاری یا شایسته سالارییکی از دیگر موضوعاتی که حاشیه های زیادی برای فدراسیون والیبال ایجاد کرد، استفاده از ارومیه ای ها بود. ضیایی اهل ارومیه است و اگرچه در انتصابات خود از اهالی شهرهای دیگر هم بهره برد، ولی حضور چند ارومیه ای فدراسیون والیبال فضایی منفی علیه او ایجاد کرد.نام «جهانگیر سیدعباسی» در این بین حاشیه سازتر از دیگران بود. ضیایی رابطه بسیار نزدیکی با این مربی اهل ارومیه دارد. در چند ماه نخست ریاست ضیایی، نام سیدعباسی برای سمت های مختلفی مانند دبیرکلی فدراسیون و مربیگری تیم های «ب» سال و بزرگسالان مطرح شد. در نهایت سیدعباسی سرمربی تیم «ب» شد اما فقط چند روز در این سمت باقی ماند.** بی برنامگی برای جاکارتاچندین ماه قبل از آغاز بازی های آسیایی 2018 جاکارتا، مسئولین فدراسیون اعلام کرده بودند که تیم «ب» در این رقابت ها شرکت می کند تا تیم اصلی ایران خود را برای رقابت های قهرمانی جهان آماده کند. با وجود اینکه تیم «ب» هم تمرینات خود را زیر نظر سیدعباسی آغاز کرده بود، ناگهان همه چیز تغییر کرد.سیدعباسی در جلسه ای از ایگور کولاکوویچ سرمربی تیم ملی خواست که چند بازیکن را برای کمک در اختیار او بگذارد اما کولاکوویچ این موضوع را قبول نکرد. در نهایت پس از گفت و گوی فراوان، کولاکوویچ گفت اگر بازی های آسیایی برای ورزش ایران مهم است، با تیم اصلی به این رقابت ها برویم. که این موضوع با استقبال مسئولین فدراسیون و وزارت ورزش همراه شد. اردوی تیم ملی تعطیل شد و بازیکنان این تیم به خانه رفتند.نکته سوال برانگیز این بود که آیا مسئولین فدراسیون از اهمیت بازی های آسیایی آگاهی نداشتند یا نمی توانستند از آغاز این موضوع را برای سرمربی تیم ملی تشریح کنند؟ این تغییر ناگهانی نشان داد که فدراسیون حتی برنامه ریزی کوتاه مدت هم ندارد.** نامه نگاری های بین المللیجدیدترین حاشیه های فدراسیون والیبال و ضیایی، نامه نگاری های اخیر با فدراسیون بین المللی و کنفدراسیون آسیا است. ضیایی که با قانون منع به کارگیری بازنشستگان، سمت خود را در خطر می بیند با نامه نگاری با فدراسیون بین المللی به دنبال حفظ صندلی ریاست است. در واقع وزارت ورزش قرار است بین دوراهی استفاده از یک رئیس بازنشسته یا تعلیق والیبال، یکی را انتخاب کند.نامه نگاری های فدراسیون حتی به اینجا ختم نشد. کمیته روابط بین الملل فدراسیون والیبال در نامه به کنفدراسیون آسیا و فدراسیون بین المللی خواستار کنار رفتن محمدرضا داورزنی و محمود افشاردوست رئیس و دبیرکل پیشین فدراسیون والیبال ایران از سمت های بین المللی است. ظاهرا امید مسئولین جدید فدراسیون به این است که با کنار رفتن افشاردوست و داورزنی، این پست ها در اختیار آنها قرار می گیرد.این اتفاقات گوشه هایی از حاشیه های 9 ماه گذشته والیبال ایران است. رشته ای که چند سال الگوی برنامه ریزی و موفقیت بود اما حالا درگیر حاشیه هایی شده که بسیاری از آنها از داخل خود فدراسیون به وجود آمده است.ورزشی ** 2024**1597            "}