به گزارش ایرنا حجت الاسلام سیدمحمدعلی آل هاشم در خطبه های نماز جمعه تبریز اظهار داشت: ابزار رسانه دشمنان خطرناک و به فرموده رهبر معظم انقلاب مثل بمب شیمیایی است که فقط انسان ها را هدف قرار می دهد و به اجسام و تجهیزات آسیبی نمی رساند. وی افزود: رسانه ها، شبکه های اجتماعی و فضای مجازی دشمنان، جوانان و افکار مردم را نشانه رفته اند و مسئولان باید از قدرت نمایی رسانه ای دشمنان جلوگیری کنند.حجت الاسلام آل هاشم تاکید کرد: رسانه ها و فضای مجازی داخلی برای کشور نعمت هستند به شرطی که هوشیاری خود را حفظ کنند و ابزاری برای سوءاستفاده دشمنان نشوند. وی با بیان اهمیت و نقش تعیین کننده رسانه های کشور ادامه داد: برای جلوگیری از قدرت نمایی دشمنان در حوزه های مختلف، حفظ وحدت بسیار مهم است و رسانه ها برای حفظ و تقویت این مهم باید بیش از پیش تاثیرگذار باشند و این تلاش همواره وجود داشته است.  وی همچنین استفاده از جوانان در بخش های مختلف اداره کشور را مهمترین راهکار برای برون رفت از مشکلات  دانست و افزود: جوانان نیروی محرکه کشور هستند که البته در کنار راهنمایی ها و مشاوره با باتجربه ها می توانند از عهده مشکلات برآیند. امام جمعه تبریز بیان کرد: 'بحران نمایی' و تسلیم شدن در برابر آمریکا بزرگترین خیانت در حق ملت ایران است و بر خلاف برخی که تنها راه رفع مشکلات را تسلیم شدن برابر آمریکا می دانند، مقابله با استکبار تنها راه چاره است. حجت الاسلام آل هاشم همچنین تاکید کرد: رمز موفقیت ملت ایران اسلامی وحدت و همدلی بین مردم و مسوولان است. وی همچنین با اشاره به تصویب لایحه الحاق ایران به 'FATF' و ' CTF' گفت: هفته گذشته و پس از بحث پیرامون موضوع یاد شده و بیان نظرات موافق و مخالف این لایحه مورد تصویب نمایندگان مجلس قرار گرفت و برای تایید به شورای نگهبان رفت. حجت الاسلام آل هاشم افزود: این کنواسیون در خصوص مبارزه با پولشویی و مبارزه با تروریسم است. وی تصریح کرد: نکته مهم در این خصوص این است که به رغم ظاهر خوبی که این کنواسیون دارد و همان طور که مقام معظم رهبری نیز فرمودند این پیمان ها و کنواسیون ها ساخته و پرداخته کشورهای غربی و آمریکا و تامین کننده منافع شوم آنها است. وی ادامه داد: شورای نگهبان همیشه از جمهوریت و اسلامیت نظام دفاع کرده و مجمع تشخیص مصلحت نظام مسائلی را که اختلاف وجود داشته، رفع می کند و بر این اساس از این بابت نگرانی وجود ندارد. نماینده ولی فقیه در آذربایجان شرقی همچنین با اشاره به مناسبت های پیش رو، هفته گرامیداشت نابینایان، تربیت بدنی، عقیدتی سیاسی ارتش، سالروز وفات سلمان فارسی و شهادت شهید محراب آیت الله اشرفی اصفهانی را گرامی داشت و گفت: آیت الله اشرفی اصفهانی در مبارزات سیاسی با رژیم طاغوت و تلاش برای پیروزی رزمندگان اسلام در هشت سال جنگ تحمیلی موثر بود و برای وحدت بین شیعه و سنی تلاش کرد و در نهایت در محراب عبادت به شهادت رسیدند. وی همچنین در خصوص شان سلمان فارسی از اصحاب وفادار و باایمان پیامبر اسلام(ص) بیان کرد: سلمان فارسی جزو اهل بیت پیغمبر بود و پیامبر(ص) ایشان را از خود می دانستند. 3093/518
      
      