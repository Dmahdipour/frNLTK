{"onTitr":" با حضور مقامات ایرانی و عراقی؛    ","titr":" آخرین هماهنگی های اربعینی در گذرگاه شلمچه انجام شد","describe":" بصره - ایرنا - با حضور مقامات ایرانی و عراقی، آخرین هماهنگی های اجرایی و امنیتی مربوط به زیارت میلیونی اربعین حسینی و تردد زائران از گذرگاه شلمچه انجام شد.", "text":"به گزارش ایرنا، نشست کمیته هماهنگی زیارت اربعین حسینی روز سه شنبه در مرز شلمچه  و با حضور سردار مصطفی مرادیان وابسته نظامی جمهوری اسلامی ایران در عراق و نماینده ایران در کمیته مشترک  هماهنگی اربعین در کشور عراق و سپهبد محمد بدر معاون وزیر کشور و نماینده تام الاختیار دولت عراق در مراسم اربعین برگزار شد. مسوولان استان های خوزستان و بصره و مدیران مرزی ایرانی و عراقی در پایانه مرزی شلمچه نیز در این نشست حضور داشتند.  سردار مرادیان رئیس کمیته هماهنگی اربعین حسینی مستقر در عراق در این نشست گفت: جلسات کمیته مشترک هماهنگی اربعین حسینی بصورت منظم و هفتگی با حضور نمایندگان دستگاه ها و نهادهای مرتبط با مراسم اربعین در بغداد برگزار می شود. وی افزود: نمایندگان این کمیته در تمامی مناطق مختلف که زائرین حسینی در آنجا  تردد دارند بزودی مستقر می شوند و تا پایان مراسم اربعین حضور داشته و مشکلات را بررسی و جهت رفع آنها اقدام خواهند کرد.وابسته نظامی ایران در عراق گفت: این جلسه جهت بررسی مشکلات زائرین اربعین در مناطق جنوبی عراق خصوصا دروازه مرزی شلمچه تشکیل شده تا چنانچه مشکلاتی وجود دارد پیگیری و از طرف دولت مرکزی عراق جهت رفع آن اقدام شود.سپهبد محمد بدر معاون وزیر کشور  و نماینده دولت عراق در کمیته مشترک هماهنگی اربعین نیز در این نشست از حضور همه اعضای کمیته و تلاش های آنان برای پیگیری و  رفع مشکلات زائرین اربعین حسینی قدردانی کرد. وی گفت: اربعین حسینی نقطه مشترک وحدت میان مردم ایران و عراق است و ما باید سعی کنیم به بهترین شکل برگزار شود و همه تلاش خود را برای رفع مشکلات آن بکار ببندیم. 'ولی الله حیاتی' فرماندار ویژه خرمشهر نیز در این مراسم تاکید کرد: با هماهنگی های صورت گرفته با منطقه آزاد اروند در حال تقویت زیر ساخت ها در دروازه های دو سمت ایران و عراق هستیم. وی گفت: امسال 11 راین قطار کار جابجایی زائرین را انجام خواهند داد و همچنین 450 موکب در پایانه مرزی شلمچه و مواکبی از ایران نیز در درون دروازه مرزی عراق نیز مستقر خواهند شد. دهقان معاون امنیتی استانداری خوزستان نیز گفت: کارهای گسترده ای جهت حضور زائرین از ورودی های استان تا دروازه های مرزی صورت گرفته است و این استان آمادگی کامل در خصوص برگزاری مراسم اربعین حسینی را دارد.قنبری نماینده منطقه آزاد اروند نیز با تشریح فعالیت های صورت گرفته در زمینه زیرساخت در حوزه عراق گفت: در سال گذشته 2500 متر پارکینگ و 400 متر جاده در دروازه مرزی شلمچه در سمت عراق ایجاد شده و امسال نیز 350 متر جاده به عرض 6 متر ایجاد شده است.زیارت اربعین حسینی هر ساله با مشارکت میلیون ها زائر عراقی از نقاط مختلف این کشور به شکل پیاده روی دهها تا چند صد کیلومتری به سمت کربلای معلا و نیز با حضور ارادتمندان خاندان عصمت و طهارات و عاشقان حسینی از کشورهای مختلف اسلامی و غیر اسلامی برگزار می شود. سال گذشته از حدود 14 میلیون زائر اربعین حسینی در عراق، دو میلیون و 350 هزار نفر زائر ایرانی در این مراسم میلیونی شرکت داشتند. بیشترین حجم ورود زائران ایرانی به عراق به ترتیب از گذرگاه های مهران، چذابه، شلمچه و فرودگاه نجف انجام می شود. همچنین اتباع خارجی مقیم ایران نیز تنها از طریق گذرگاه شلمچه می توانند بشکل زمینی برای مراسم اربعین وارد خاک عراق شوند. اربعین حسینی امسال براساس تقویم شمشی مصادف با هشتم آبان ماه 97 خواهد بود.خاورم*10*380**            "}