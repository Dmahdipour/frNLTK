{"onTitr":"","titr":" مجلس تب دلار را سردتر کرد","describe":" تهران- ایرنا- تصویب CFT  یا همان الحاق ایران به کنوانسیون مبارزه با تأمین مالی تروریسم باعث ریزش قیمت سکه و ارز در بازار شده است و کارشناسان و مسوولان اقتصادی از استمرار کاهش قیمت ها در بازار خبر می دهند.", "text":"به گزارش گروه تحلیل، تفسیر و پژوهش های خبری ایرنا، صبح امروز نمایندگان مجلس شورای اسلامی الحاق ایران به کنوانسیون مبارزه با تأمین مالی تروریسم (CFT) را تصویب کردند که بنابر برخی بررسی های میدانی، این اقدام باعث کاهش ملموس قیمت ارز و سکه در بازار شد. قیمت دلار از ابتدای امسال روند رو به رشد در پیش گرفت و حتی قبل از سفر رییس جمهوری به نیویورک نرخ دلار به کانال 20 هزار تومان هم نزدیک شد که این جهش قیمت ارز در تاریخ اقتصاد ایران بی سابقه بود. پس از بازگشت «حسن روحانی» از نیویورک، دفاع اتحادیه اروپا از مواضع تهران و مذاکرات مربوط به بسته حمایتی که مهم ترین بند آن خرید نفت ایران بود با برخی عوامل داخلی در هم آمیخت و بازار به این مجموعه عوامل واکنش نشان داد تا تب نرخ دلار و سکه به سردی بگراید. هر چند که صرافی بانک ملی قیمت دلار را 10 هزار و 500 تومان اعلام کرده اما همچنان بازار قیمتی بالاتر را نشان می داد تا اینکه با تصویب CFT در مجلس،‌ قیمت دلار به رقم بانک ملی نزدیک شد. در این زمینه، کارشناسان و مسوولان از کاهش قیمت دلار تا کمتر از 10 هزار تومان خبر می دهند.**قیمت واقعی دلار حدود 6 هزار تومان است «سید بهاءالدین حسینی هاشمی»، کارشناس مسائل اقتصادی در گفت وگو با پژوهشگر ایرنا با اشاره به نوسانات قیمت دلار در بازار اظهار داشت: مهم ترین دلیل کاهش قیمت نرخ ارز به ویژه دلار در بازار این است که در ماه های گذشته افزایش قیمت ها غیرمنطقی بوده و برگشت قیمت هم پیش بینی می شد و این کاهش قیمت ها طبیعی است. وی ادامه داد: تا آبان ماه هم که موعد اعمال تحریم های آمریکا است، کمتر از سه هفته باقی مانده و نفت ایران فروش می رود و قیمت ها در حال کاهش است و اروپایی ها هم اعلام همکاری کرده اند،  بنابراین عاملی برای افزایش قیمت دلار در بازار وجود ندارد.  این کارشناس اقتصادی با بیان اینکه معتقدم سفته بازی ها در بازار در حال فروکش  کردن است، ادامه داد: در این مدت هم دولت توانست بر بازار مسلط شود با بررسی های انجام شده گریزگاه های بازار را شناسایی کرد. فکر می کنم بازار در یک سیر طبیعی قرار گرفته چراکه افزایش قیمت های ماه های گذشته متکی بر اصول اقتصاد نبوده است.وی با تاکید بر اینکه از نظر قدرت برابری، خرید ارزها منطق ندارد،  ادامه داد: از نظر عرضه و تقاضا و میزان ذخیره ارزی هیچ اتفاقی که اقتصاد را تهدید کند رخ نداده و در ماه آینده هم که تحریم های امریکایی علیه ایران اعمال می شود تحریم های یک جانبه است که بسیاری از کشورها در آن همکاری نخواهند داشت.حسینی هاشمی افزود: نه مشمول تحریم های سازمان ملل هستیم و نه اروپایی ها از مواضع آمریکا حمایت کرده اند. بی اثری جوسازی هایی که علیه اقتصاد ایران انجام شده به مردم ثابت شده است. شاهد اصلاحات سیاست های ارزی بودیم و به دنبال آن واردات ارز و طلا آزاد شده است و بانک ها به بحث خرید و فروش ارز ورود کرده اند. از سوی دیگر مهم ترین دلیل کاهش نرخ دلار این است که در دولت یک برنامه مشخص برای اصلاحات ارزی در حال پیاده سازی است. این کارشناس اقتصادی با بیان اینکه قیمت ارزش معاملاتی دلار بیشتر از 6 هزار تومان نیست،‌ گفت: براساس اقتصاد جامعه از نظر مبادلات کالا، مصرف و درآمد سرانه و قدرت خرید مردم، در مجموع براساس اصول اقتصاد ارزش واقعی دلار بین 5 تا 6 هزار تومان است. براساس قدرت برابری ارزها و مجموعه مولفه ها قدرت برابری خرید دلار و ریال حدود 6 هزار تومان است.وی با تاکید بر اینکه افزایش قیمت ها نتیجه سوء استفاده برخی از دلالان از آشفته بازار بود، اظهار داشت: تمام این افزایش جهشی قیمت ها ساختگی بوده و مجموعه سیاست هایی در نتیجه توافق سران سه قوه در حال اجرا است، منجر به ایجاد ثبات در بازار می شود.حسینی هاشمی ادامه داد: به طور قطع نرخ دلار در محدوده کمتر از 10 هزار تومان به ثبات می رسد. البته روند صعود قیمت دلار به طور قطع طولانی تر است و پیش از آن سقوط و شکست قیمت در مدت زمان کمتری رخ می دهد.وی با بیان اینکه احتکار کنندگان متضرر خواهند شد،‌ گفت: تا آبان ماه ما به قیمت دلار 6 هزار تومانی خواهیم رسید چراکه بازار متوجه می شود با اعمال تحریم های یکجانبه آمریکا اتفاقی در بازار رخ نمی دهد. از سوی دیگر بسته حمایتی اروپا هم به نتیجه خواهد رسید. تا آبان ماه گردش مالی بین بانک های اروپایی و ایرانی انجام می شود و  FATF  به تایید نهایی می رسد.**دولت محل امنی برای نقدینگی ها معرفی کندبراساس گفته حسینی هاشمی، به طور قطع با افزایش صف فروش دلار نقدینگی ایجاد می شود که بهترین محل برای جذب این نقدینگی ها سیستم بانکی است. بنابراین دولت باید نرخ سود بانکی را تا حدودی افزایش دهد از سوی دیگر نرخ تورم هم افزایش یافته است و براساس آن نرخ سود بانکی بهتر است بالا برود تا نقدینگی سرگردان وارد سایر بازارها نشود.البته بسیاری با افزایش نرخ سود بانکی مخالفند و بر این باورند که افزایش نرخ سود به زیان تولید است و منجر به انباشت سپرده ها در بانک می شود. از سوی دیگر عده ای دیگر می گویند با افزایش سپرده ها در سیستم بانکی، امکان ارایه تسهیلات به تولید و بنگاه های مولد افزایش می یابد.اما در این میان مسوولان به دنبال هدایت نقدینگی ها به سمت پروژه های عمرانی در قالب ارایه اوراق مشارکتند؛ طرحی که برای مردم جذاب نیست چرا که یک ایده دولتی با ابهامات فراوان است. متاسفانه اعتماد مردم به دولت در سال های گذشته خدشه دار شده است و کمتر از ایده های دولتی استقبال می کنند. حال در این شرایط که بازار درگیر تب و لرز نرخ دلار شده و مردم در حال عرضه دلارهای خانگی خود هستند، بهترین فرصت است که کانال و بستری سودده برای هدایت نقدینگی ها ایجاد شود تا این سیل نقدینگی در سایر بازارها سرازیر و ثبات قیمت دچار اختلال نشود. پژوهشم**9345**9279            "}