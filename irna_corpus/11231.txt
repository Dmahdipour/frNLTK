{"onTitr":"","titr":" 160 هزار ناجی غریق در کشور ساماندهی شدند","describe":" اردبیل - ایرنا - نایب رییس فدراسیون نجات غریق و غواصی از ساماندهی  160 هزار  ناجی غریق در کشور خبر داد و گفت: در مجموع با احتساب غواصان بیش از 200 هزار نفر در این 2 رشته آبی در کشور فعالیت می کنند.", "text":"به گزارش ایرنا ، مهدی حیدری روز سه شنبه در مجمع انتخاباتی رییس هیات نجات غریق و غواصی استان اردبیل افزود: ناجیان به عنوان نیروهای امدادی در کنار سایر نیروهای امدادی کشور در حوادث نقش مهمی دارند چرا که ایمنی و سلامتی مردم بسیار با ارزش است.وی با بیان اینکه این فدراسیون یکی از اعضای ستاد ساماندهی سواحل کشور است، اظهار داشت: در همه سواحل دارای طرح سالم سازی، ناجی و غواص حضور دارند.او اضافه کرد: بیشتر غرق شدگان در سواحل کشور بدون توجه به تذکرات ، در خارج از محل اجرای طرح نجات غریق و در ساعات غیر متعارف کشته می شوند.حیدری با اشاره به اینکه آمار غرق شدگان در سواحل شمال نسبت به سواحل جنوب کشور بیشتر است، گفت: آمار کشته شدگان در سواحل استان گیلان نسبت به استان های مازندران و گلستان زیاد است.وی با بیان اینکه سرمایه گذاری برای ایمنی و امنیت مردم هزینه اضافی نیست، افزود: ناجیان باید در تمامی اماکن آبی حضور داشته باشند و افزایش نظارت و توجه به اماکن آبی و مجموعه‌های خصوصی و نیمه ‌خصوصی ضرورت دارد.او ادامه داد:  تمرکز زدایی و توجه بیشتر به هیات های استانی از مهم ترین اولویت های کاری این فدراسیون است به طوری که تقسیم بندی هیات های نجات غریق و غواصی استان ها با هدف تمرکز زدایی از تهران در 6 منطقه انجام شده و در این راستا از بهترین مدرسان برای برگزاری کلاس های آموزشی استفاده می شود.  حیدری گفت: در سال های  گذشته در این فدراسیون بیشتر توجه به کمیت بود ولی امروز ارتقای کیفیت یکی از اولویت های فدراسیون است و همه مدرسان باید آمادگی و علم لازم را داشته باشند در غیر این صورت مدرک آنها باطل خواهد شد.وی از راه اندازی سامانه واحد ملی غواصی طی ماه های آینده در این فدراسیون خبر داد و افزود: با راه اندازی این سامانه  به غواصان مدرک ملی که مورد تایید وزارت ورزش و جوانان و فدراسیون خواهد بود، اعطا می شود.نایب رییس فدراسیون نجات غریق و غواصی اظهار داشت: استان اردبیل با توجه به قابلیت ها و ظرفیت های خدادادی، وجود آب های گرم معدنی و استعداد های کم نظیر می تواند در رشته های ورزشی مانند غواصی، آب درمانی و نجات غریق یکی از بهترین ها در کشور باشد.در این مجمع  صادق میرزانژاد اصل با کسب 12 رای از مجموع 17 رای ماخوذه به مدت چهار سال به عنوان رییس هیات هیات نجات غریق و غواصی استان اردبیل انتخاب شد.6130/6016            "}