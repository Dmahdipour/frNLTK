{"onTitr":"","titr":" وضعیت طالبان در سالروز حمله آمریکا به افغانستان","describe":" کابل - ایرنا - 17سال قبل در چنین روزی طنین نخستین بمب آمریکا در افغانستان شنیده شد و آن صدا را می توان ناقوس سرنگونی حکومت طالبان در این کشور دانست اما امروز بعد نزدیک به دو دهه حضور نامتعارف نیروهای غربی در افغانستان،هنوز این گروه فعال است و می تواند خود را میان مردم استتار کند.", "text":"به گزارش ایرنا ، هفتم اکتبر سال 2001 میلادی یعنی کمتر از یک ماه بعد از حملات تروریستی 19 تن از اتباع عربستان سعودی به برج های دوقلو شهر نیویورک در 11 سپتامبر، آمریکا ارتش خود را همراه با نیروهای هم پیمانانش به بهانه تحویل ندادن عاملان آن حمله از سوی حکومت طالبان راهی افغانستان کرد .نیروهای ائتلافی غرب که از همراهی متحدان عربی خود و دسترسی به پایگاههای نظامی و گذرگاههای هوایی کشورهای مانند ازبکستان و پاکستان بهره مند بودند، به سرنگونی گروهی پرداختند که حکومتش تنها از سوی عربستان سعودی و امارات متحده عربی به رسمیت شناخته شده بود و بعدها معلوم شد که جز این دو کشور خود آمریکا هم در تجهز و تقویت گروه طالبان در گذشته دخالت مستقیم و غیرمستقیم داشته است.در چند سال نخست که آمریکا بدون هیچ مجوز بین المللی و توجیهی حقوقی تنها به بهانه دستگیری « اسامه بن لادن » رهبر عربستانی القاعده و مبارزه با تروریست وارد افغانستان شد، گروه طالبان هم به محاق رفت و وقتی دولت های موقت و انتخابی افغانستان از پی هم شکل گرفت و می رفت که در پهنه افغانستان زیر حاکمیت ملی قرار گیرد و دیگر نیازی به حضور آمریکا نبود و می توانست خارج شود و اتفاقا گفت که می خواهد برود ، به یک باره گروه طالبان چنان عرصه را پر تنش و پر خطر کرد که همه رضایت دادن آمریکا باز بماند و آنها هم از اول قصد رفتن نداشتن بر ماندن تا زمان نامعلوم تاکید کردند.اما سوال این است که گروه طالبان از چه خاستگاه اجتماعی و جایگاه فکری نزد مردم برخوردار است که فارغ از احتمال حمایت های مستقیم و غیرمستقیم خارجی می تواند در بدنه اجتماع و حتی ساختارهای حاکمیتی نفوذ کند و به حیات و تقویت خود دامن بزند.گروه طالبان به تایید اغلب کارشناسان ریشه هایی در درون بافت جامعه افغانستان دارد و از همین بستر بلند شده است و با استفاده از همین بستر اجتماعی و دینی جامعه که خود نیز عضو آن است، توانسته دوباره سربازگیری کند و اکنون به نیروی که آمریکایی مذاکره مستقیم با خود را تحمیل کرده است.نخستین تحرکات گروه طالبان در دهه 1990 میلادی از مدارس دینی در استان قندهار افغانستان آغاز شد و آنها مدعی بودند برای مقابله با بی عدالتی و مبارزه با ظلم و ستم گروه های مسلحی که در آن مناطق زندگی را برای مردم سخت کرده بودند، دست به سلاح برده اند و با استفاده از قرآن به عنوان حکم و داشتن پوشش طلبه های مدارس علوم دینی شعار حمایت از مردم سر دادند.ایستادگی این افراد در برابر دزدی، قتل، راهزنان و گروه های مسلح غیر مسئولی که به مردم ستم می کردند، باعث شد که خیلی زود در آن دوران پر آشوب که احزاب فاتح بر ارتش سرخ اشغالگر شوروی سابق برای تقسیم قدرت به جان هم افتاده بودند، خریدار پیدا کرد و با گذشت هر روز داعیه آنها طرفدار بیشتری پیدا کرد.گروه طالبان در سال 1994 بطور رسمی در شهرستان «اسپین بولدک» استان قندهار اعلام حضور کرد و از گروه های مسلح حاضر در مناطق خود خواست که یا تسلیم قرآن شوند یا آنها را با سلاح تسلیم خواهند کرد و همین شعار مسیر پیشرفت شد و توانستند طی حدود شش سال 90 درصد خاک افغانستان را تحت سلطه خود در آورند.طالبان به سرعت مناطقی را در جنوب افغانستان که تحت تسلط دولت مجاهدین به رهبری «برهان‌الدین ربانی» بود تصرف کردند و آنها یک ماه و دو روز پس از اعلام موجودیت، استان قندهار چهارمین استان مهم افغانستان را اشغال کردند. طالبان به پیشروی‌های خود ادامه می‌ دادند و تعدادی از استان ها را بدون جنگ یکی پس از دیگری اشغال می کردند که به ترتیب استان های میدان وردک، لوگر، خوست، هرات، ننگرهار و کابل را با اندک درگیری‌هایی تا تاریخ 26 سپتامبر 1996 به تصرف خود درآوردند.البته ناگفته نماند که حمایت های پشت پرده و خارجی از آنها در این متن کوتاه مطرح نشد و تلاش شد پایگاه اجتماعی و چگونگی مقاومت و پیشرفت آنها با توجه به حمایت های مردم القا  شود.طالبان در روستاهای مناطق پشتون نشین که خود نیز از میان همین خاستگاه برخاسته بودند و در بخش دینی و فرهنگی با سنت های مردم  هیچ چالشی نداشتند مواد سخت گیرانه ای که بعدها در شهر بروز کرد ، مانند داشتن ریش، ممنوعیت عکاسی و محدودیت بر زنان در روزهای نخست در محدودهای زندگی طالبان هیچ نکته منفی یا سختگیرانه ای نبود و مردم روستاها و آن شهر ها خود طرز فکری یکسان با طالبان داشتند.اما با رسیدن طالبان به شهرها این چالش ها رخ نشان داد و مقابله به تراشیدن ریش با واکنش مواجه شد و یا ممنوع کردن مدارس دخترانه و برقع پوشیدن زنان و بیرون نرفتن بدون محرم خانوادگی واکنش ایجاد کرد و ازاین مقطع ابعاد متحجرانه طالبان نمایان شد.گروه طالبان در سال 2001 پس از حمله نظامیان آمریکایی بطور کامل شکست خوردند و در سال های اول هیچ گمانه ای برای ظهور دوباره آنها وجود نداشت.اما ادامه عملیات های شبانه به منازل فرماندهان طالبان ، بازداشت و فرستادن آنها به زندان «گوانتانامو»،  پیگرد و شکنجه باعث شد که این افراد از گوشه و کنار کشور در بیرون از مرزهای افغانستان گردهم آمدند و دور از دسترس کشورهای افغانستان و پاکستان هسته جدیدی را پایه گذاری کند و دوباره پا به میدان درگیری این بار به بهانه مقابله با اشغال افغانستان شدند.طالبان با استفاده از برانگیختگی مردم به خاطر اشغال کشورشان بدست آمریکایی ها و ترویج و تبلیغ جهاد در مناطق روستایی این کشور به ویژه در حوزه جنوب که از سواد و آگاهی کمتری برخوردار بودند به خوبی استفاده کردند و از آن  به بهانه حملات شبانه، کشتار غیر نظامیان و بی حرمتی به زنان مظلوم نمایی کرده و فرصت را برای سربازگیری و تبلیغ خود فراهم ساختند.اغلب سربازان طالبان به ویژه در چند سال بعد از 2001 میلادی از روستاهای افغانستان بودند و رهبران طالبان که در همین روستاها بزرگ شده بودند از بافت های فکری ، اعتقادی ، اجتماعی، حساسیت ها و خواسته های نیروهایشان آگاهی کامل داشتند و توانستند دوباره به بدنه جامعه نفوذ کنند.روستانشین ها نه تنها برای آنها غذا، آب و سرباز فراهم می کنند بلکه پناهگاه نیز به آنها می دهند و در بسیاری از بخش ها طالبان را به عنوان ناجی های خود علیه آمریکا و اشغال کشور محسوب می کنند.البته دیدگاه طالبان نیز نسبت به گذشته تغییر کرده است و برخورد آنها هم با زمان حاکمیت این گروه در مناطق مختلف تفاوت هایی پیدا کرده است و افراد نزدیک به این گروه باور دارند که طالبان دیگر آن افراد سابق نیستند و برخی از اشتباهات خود را اصلاح کرده اند.با وجود آن در مناطقی که اکنون افراد طالبان حضور دارند، مردم بر این باورند که امنیت روانی بهتری نسبت به مناطق تحت مدیریت نیروهای دولتی به ویژه در مناطق دورتر از مراکز استان ها و شهرها برخوردار هستند و دادگاه های طالبان فعال است و جلو سرقت های مسلحانه و راهزنی نیز گرفته می شود.افرادی که پرونده های حقوقی و جنایی دارند، دادگاه های طالبان در کمترین زمان به مشکلات آنها رسیدگی و موضوع حل می شود و این در حالی است که در دادگاه های دولتی در مناطق دور دست ، دوام این پرونده ها و دیوانسالاری موجود هر دو طرف پرونده را خسته می سازد اما مشکلات آنها را هم حل نمی کند و به همین دلیل شماری زیادی برای حل پرونده های حقوقی و جنایی به طالبان مراجعه می کنند.«محمد علی» یکی از ساکنان شهرستان «ارزگان خاص» در استان ارزگان به خیرنگار ایرنا گفت که هرچند نیروهای دولتی و طالبان هردو با تسلط بر مناطق آنها ، غذا از مردم می خورند و مردم را وادار برای ساختن سنگر و کار برای خود می سازند اما طالبان با همین کار اکتفا کرده و از بازرسی و دزدی از منازل مردم به شدت اجتناب می کنند و اگر هم فردی تخلف کند به شدت برخورد می کنند اما در میان نیروهای دولتی هستند افرادی که از جایگاه خود سو استفاده می کنند و با نابود کردن نام پلیس به مال و ناموس مردم هم دست درازی می کنند.البته نباید ناگفته گذاشت که تمام افراد دولتی چنین اقدامی علیه مردم نمی کنند و در ضمن دولت به شکایت های مردم علیه آن عده سربازان محلی که دست به اقدامات غیر قانونی می زنند رسیدگی می کند و اگرچه شمار این افراد در هر منطقه اندک است اما باعث بدنامی سربازان در مناطق دور دست در روستاها می شوند.اول سال 1397 «علی اکبر قاسمی» نماینده استان غزنی در مجلس مدعی شد که «عبدالکریم متین» استاندار وقت استان غزنی پرونده دعوای حقوقی شخصی خود را با یک تن دیگر در شهرستان «قره باغ» استان غزنی به گروه طالبان وارجاع داده است .برخی رسانه های محلی از جمله خبرگزاری رشد نیز در آن زمان اعلام کرد که این دعوای حقوقی را طالبان به نفع استاندار غزنی فیصله داده است که البته بعدها سخنگوی استاندار آن را رد کرد و این ادعا را غیر منطقی خواند.اما آنچه روشن است و همه مردم به آن آگاهی دارند در شهرستان ها و روستاهای افغانستان دادگاه های طالبان نسبت به دادگاه های دولتی فعال تر و در رسیدگی به پرونده های حقوقی و جنایی مردم سریعتر اقدام می کنند .«برات خان» یکی از ساکنان استان زابل به خبرنگار ایرنا گفت که طالبان در شهرستان «خاک افغان» این استان سال هاست که حاکم شرع دارد و از دولت خبری نیست ، رفتار و برخورد آنها با مردم معتدل است و آنها در تأمین امنیت مردم موفق هستند و در این مناطق هیچ دزدی، راهزنی و ناامنی صورت نمی گیرد.به گفته برات خان طالبان در این منطقه به ریش و موی مردم کار ندارند زیرا در این مناطق هیچ کسی نیست که ریش خود را بتراشد تا طالبان برای آن شخص را مجازات کند و اگر طالبان هم حضور نداشته باشند مردم در این مناطق ریش می گذارند و با تراشیدن آن مخالف هستند و دختران را جز به مکتب به مدرسه دیگر نمی فرستند. «وحید مژده» یکی از آگاهان سیاسی در حوزه طالبان به ایرنا گفت رفتار طالبان نسبت به گذشته تغییری نکرده است اما به دلیل این که طالبان در حال حاضر یک گروه «چریکی» است و مجبورند با مردم رفتار درست کنند تا مردم روستاها آنها را جا داده و آب و غذا دهند و بگذارند در روستاهای آنها مخفی شوند.به گفته مژده برخی حرکت های دولت باعث ارتقای محبوبیت طالبان نزد مردم می شود که از جمله مسلح ساختن نیروهای محلی است ، زیرا در میان این افراد هستند افرادی که به هیچ قانون و ظوابط رفتاری در برابر مردم پایبند نیستند و چون پولی از طرف دولت به عنوان معاش نیز دریافت نمی کنند به نوعی باید نیاز خود را از بدنه اجتماع تامین کنند.وی حملات شبانه بر منازل، حملات به بیمارستان ها را به جرم این که طالبان در آن جا پناه گرفته اند از عوامل می داند که باعث بهبود چهره طالبان در بین مردم می شود.مژده گفت که رهبران طالبان اکنون در هر پیامی از فرماندهان خود می خواهند که با مردم رویه درست داشته باشند و در تأمین امنیت آنها تلاش کنند.همچنین به گفته مژده دیگر طالبان گذاشتن ریش را اجباری نمی دانند اما خود مردم نداشتن دستار و ریش را برای خود و دین بدعت می داند و از تراشیدن آن خودداری می کنند.مژده گفت که موضوع محاکم چنین است که افراد که دعواهای حقوقی و اذیت و آزار مردم را برای خود شغل قرار داده اند و در محاکم دولتی آزادانه و سال ها به پیشبرد چنین پرونده هایی ادامه می دهند اما در مناطق تحت حاکمیت طالبان چنین کاری امکان پذیر نیست و قاضی های طالبان در حین رسیدگی مدارک، شواهد تقاضا می کنند که اگر یکی از طرف ها موفق نشود شاهد حاضر کند، متهم شناخته می شود و آنها نمی توانند با الفاظ و دادخواست و تجدید نظر فرآیندهای پرونده را طولانی کنند .مژده درباره برخورد با زنان و مدارس نیز گفت که طالبان در روستاها کاری به زنان ندارند و فرهنگ روستایی با رفتار طالبان در تضاد نیست اما سخت گیری با مدارس دخترانه همچنان ادامه دارد و مدارس پسرانه با توافق وزارت آموزش و پرورش با طالبان باز است و هردو طرف برای ادامه درس پسران توافق کرده اند.مژده گفت که در سفری به استان «بغلان» در شمال افغانستان به منطقه ای سفر کرد که نه طالبان در آن حضور داشت و نه نیروهای دولت و این مردم بودند که موضوعات خود را به شیوه های سنتی ریش سفیدی حل می کردند.با توجه به گزارش هایی که از مناطق تحت سلطه گروه طالبان شنیده می شود و نگاهی که کارشناسان به این حوزه دارند می توان گفت که طالبان توانسته است در بدنه اجتماعی خود را به عنوان ناجی قالب کند و مهمترین خط مقابله با این گروه باید تبیین چهره واقعی باشد که البته هنوز تعریف روشن از آنها در افغانستان نیست.در حالی که گروه تروریستی طالبان پیوسته تحرکات ضد امنیتی دارند،  میان دولتمردان روی به کار بردن واژه تروریست یا دهشت افکن برای این گروه اتفاق نظر نیست و برخی آنها را تنها به عنوان مخالفان مسلح دولت تلقی می کنند و شماری حتی بر مجاهد خواندن آنها اکراه ندارند.اینکه طالبان از همان روستاهایی هستند که با روستایی هایش روابط خونی و خویشاوندی دارند، وعده تأمین امنیت مردم می دهند  و تعارضی فرهنگی دینی و سنتی با مردم ندارند خود به تنهایی کافی است که قدرت سازگاری برای تداوم درگیری به این گروه بدهد. حالا حضور نیروهای خارجی و تاکید آنها بر ماندن هم فرصت تبلیغات و مشروعیت بخشی به درگیرهای طالبان نیز می دهد و بدرفتاری نیروهای محلی که در محدوده پلیس و ارتش نیستند و از طرف دولت برای تأمین امنیت و جنگ حمایت می شوند کمک می کند تا شرایط برای تداوم حضور گروه تروریستی مانند طالبان در افغانستان فراهم بماند.آساق*291*1104*1663**            "}