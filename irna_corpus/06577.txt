{"onTitr":" رییس موسسه مطالعات امنیتی اتریش:    ","titr":" ثبات در خاورمیانه بدون حضور ایران امکانپذیر نیست","describe":" تهران- ایرنا- رئیس موسسه مطالعات امنیتی و اروپایی اتریش با بیان اینکه ثباتی که اکنون در سوریه و عراق حاکم شده بدون حضور ایران امکانپذیر نبود گفت: من در جلساتی که در یکسال اخیر داشتم به این حس دست یافتم که ثبات خاورمیانه بدون ایران امکانپذیر نیست.", "text":"به گزارش خبرنگار سیاسی ایرنا، ورنر فاسلابند در نشستی که عصر امروز در شورای راهبردی روابط خارجی برگزار شد با اشاره به شرایط متغیر تحولات بین المللی، اظهار داشت: باید راهی پیدا کنیم که از بحران خارج شویم، درغیر این صورت بحران برای ده ها سال کل منطقه را مشغول خواهد کرد.وی تصریح کرد: برای اروپا اهمیت دارد که دنیا در حال تغییر است و ما خود را در وضعیت کاملا جدیدی یافته ایم که باید نسبت به آن عکس العمل نشان دهیم، نخستین تغییر در آمریکا و با تغییر دولت ایجاد شد؛ اروپا بعد از جنگ جهانی دوم پیرو امریکا بود اما ترامپ المان جدیدی را در عرصه بین الملل ایجاد کرد که موضع اروپا را تضعیف کرد و ما امروز نیازمند فعالیت هایی به ویژه در حوزه اقتصادی هستیم.فاسلابند ادامه داد: امروز اتحادیه اروپا دو اولویت اصلی دارد، نخست پیگیری و توسعه یک سیاست امنیتی و دفاعی مشترک برای اینکه از امریکا مستقل شود و این آرزویی است که ما آن را باید انجام دهیم، بحث دوم خروج انگلیس از اتحادیه اروپا است، ما در اتحادیه تلاش کرده ایم از هر گونه خودمختاری اعضا به ویژه در حوزه های امنیتی و دفاعی جلوگیری کنیم. رئیس موسسه مطالعات امنیتی و اروپایی اتریش عنوان کرد: سیاست امنیتی و دفاعی اتحادیه اروپا باعث شده است که تحرکات مثبت و جدیدی در این حوزه ها داشته باشیم. 20 سال قبل من نخستین جلسه دفاعی اروپا را برگزار کردم که منجر به انعقاد قرارداد بین فرانسه و انگلیس شد و این نخستین توافق در حوزه امنیتی و دفاعی بود.فاسلابند یادآور شد: انعقاد این توافق حدود 5 سال طول کشید و برای 15 سال از آن استفاده شد و در این مدت در حوزه دفاعی و امنیتی هیچ تحولی رخ نداد، اما اکنون بازی تغییر کرده و یکی از اولویت ها و اهداف اتحادیه اروپا بحث سیاست های امنیتی و دفاعی است.وی گفت: علاوه بر این سال آینده شاهد انتخابات در اتحادیه اروپا خواهیم بود و نمی توانیم نتایج را پیش بینی کنیم، برخی مقامات اتحادیه اروپا از جمله مسئول سیاست خارجی تغییر می کند و ممکن است تصمیم اتحادیه اروپا تغییر کند؟.رئیس موسسه مطالعات امنیتی و اروپایی اتریش افزود: اولویت دوم اتحادیه اروپا این است که یورو باید تقویت شود و ما در همکاری و روابط تجاری با ایران متوجه شدیم که چقدر اروپا به دلار و سیستم فاینانس و نهادهای مالی آمریکا وابسته است و این از نقاط ضعف اتحادیه اروپا است.فاسلابند تصریح کرد: از همان هنگام که یورو معرفی شد رقابت بین اروپا و امریکا آغاز شد و امریکایی ها به دنبال راهی بودند که یورو را تضعیف کنند، در مقطعی تلاش کردند نرخ برابری دلار به یورو تا 100 بیاورند و نشان دهند که یورو ثبات ندارد و سرمایه گذاری از طریق آن امن نیست.وی بیان کرد: در مقطعی رابطه برابری دلار به یورو 91 بود در حالی که قبل از آن این عدد 150 به نفع یورو بود که تحول خوبی نبود، چون بعد از آن ما با وضعیت مواجه شدیم که نرخ برابری دلار در برابر یورو تغییر کرد و بسیاری از مردم و تجار تصمیم گرفتند با دلار  به فعالیت های خود ادامه دهند.فاسلابند اضافه کرد: اکنون تلاش می کنیم که یورو را در صحنه جهانی تقویت کنیم و وابستگی به دلار را کاهش دهیم.رئیس موسسه مطالعات امنیتی و اروپایی اتریش گفت: ما در سال 2008 به موسسات مالی آمریکا وابسته بودیم و در آن سال بحران مالی در آمریکا شروع شد که ما را تحت تاثیر قرار داد و چون به دلار وابسته بودیم دچار مشکلات و سختی شده بودیم و از آن مقطع اتحادیه اروپا تصمیم گرفت مستقل باشد.وی با تبیین تحولات عرصه بین الملل رقابت چین و آمریکا را از مسائل مهم در این حوزه عنوان کرد و اظهار داشت: معتقدم رقابت های این دو کشور در سال های آینده هم ادامه خواهد داشت. به گفته فاسلابند جنگ تجاری ابتدای رقابت های آمریکا و چین خواهد بود و در آینده به حوزه های مختلف کشیده می شود، باید دید در دهه های آینده چه کسی شماره یک و چه کسی شماره دو جهان خواهد بود.رئیس موسسه مطالعات امنیتی و اروپایی اتریش یادآور شد: چین در حال حاضر مقداری نسبت به آمریکا ضعیف تر است، این کشور علاقمند به حفظ ثبات است تا ثبات اقتصادی خود را کماکان ادامه دهد، با این حال معتقدم نتیجه غیرقابل پیش بینی است چرا که ناامنی ها در حال افزایش است.فاسلابند تصریح کرد: در منطقه خاورمیانه وضعیت جالب شده است و تحلیل های مختلفی از منطقه وجود دارد، البته ما شرایط را متفاوت از چشم و لنز واشنگتن و ریاض می بینیم و معتقدم تل آویو هم در این تحولات نقش دارد و تلاش می کند از وضعیت سوءاستفاده کند.رئیس موسسه مطالعات امنیتی و اروپایی اتریش با اشاره به تحولات داخلی آمریکا خاطرنشان کرد: وقتی نظرسنجی ها را نگاه کنیم متوجه خواهیم شد که دو کمپ اساسی در افکار عمومی آمریکا وجود دارند که این قطب بندی طی 25 تا 30 سال گذشته وجود داشته و در حال افزایش هم است، در حال حاضر ترامپ منتخب مردم امریکا است که به نتانیاهو بسیار نزدیک است. وی با تاکید بر اینکه ترامپ تلاش می کند دوباره انتخاب شود و در این راه هر کاری انجام می دهد، گفت: کارشناسان معتقدند ترامپ ممکن است مجلس و نمایندگان را از دست بدهد اما اکثریت سنا به جمهوری خواهان تخصیص خواهد یافت، اما اینکه بگوییم آیا ترامپ مجددا انتخاب می شود یا نه با اطمینان نمی شود درباره آن سخن گفت.فاسلابند در حال حاضر رای بانوان را از دست داده و این تغییری است که می توان به آن امیدوار بود.وزیر دفاع پیشین اتریش اضافه کرد: هیچ کس نمی تواند پیش بینی کند که آیا ترامپ برنده بعدی انتخابات خواهد بود یا نه و باید دید آیا ترامپ به اهدافش در سال های آینده دست می یابد یا نه. البته وی الان با بن سلمان همکاری می کند و به او کمک می کند و در چنین وضعیتی هیچ چیز قابل پیش بینی نیست و تنها هدفی که باید به دنبال آن باشیم این است که از جنگ و درگیری در منطقه جلوگیری کنیم.وی تصریح کرد: هر اتفاقی در خاورمیانه و تحولات بین الملل وضعیت سیاسی و اقتصادی اتحادیه اروپا تاثیرگذار خواهد بود و حتی آفریقا هم ممکن است از این تحولات متاثر شود.فاسلابند گفت: اتحادیه اروپا و ایران منافع مشترکی در ثبات در خاورمیانه دنبال می کنند، ما آگاه هستیم که ثبات خاورمیانه بدون ایران و یا علیه ایران امکان پذیر نخواهد بود و این را هم می دانیم که ایران در سال های اخیر در حوزه نفوذ سیاسی بسیار موفق بوده و توانسته این وضعیت را ثبات بخشد.رئیس موسسه مطالعات امنیتی و اروپایی اتریش ادامه داد: در عین حال باید آگاه باشیم که با شرایط بغرنجی روبرو هستیم و ممکن است با چالش های گسترده ای روبرو شویم.وی در پاسخ به سوالی درباره سیاست اتحادیه اروپا در سوریه و نگاه آن به نقش ایران، اظهار داشت: در این زمینه موضع یکسان و مشترکی در اروپا وجود ندارد از ابتدای بروز بحران اکثر کشورهای اروپایی پذیرفتند که دولت در تبعید تشکیل شود و مقابل اسد بایستد.فاسلابند عنوان کرد: انگلیس، فرانسه و آلمان و برخی کشورها چنین موضعی داشتند، البته اتریش در این موضع گیری مشارکتی نداشت و از این بابت هم خوشحال هستیم. البته قابل پیش بینی هم بود که این سیاست اشتباه است.وی اظهار داشت: از ابتدا معلوم بود که دولت در تبعید مردم سوریه را نمایندگی نمی کند و حتی قادر نخواهد بود یک نفر را نامزد کند تا با همکاری یکدیگر قدرت را در اختیار بگیرند، بنابر این این سیاست از ابتدا اشتباه بود، علاوه بر این گروه های متعددی در سوریه فعال هستند از جمله علوی ها و مسیحی ها و دیگر اقلیت ها و معتقدند بودند که ثبات بدون اسد امکانپذیر نخواهد بود. فاسلابند افزود: ما تحولات را رصد می کنیم و معتقدیم اگر چنین دولتی در قدرت باشد ثبات را برقرار خواهد کرد رئیس موسسه مطالعات امنیتی و اروپایی اتریش اضافه کرد: در عین حال این قابل پیش بینی است که وضعیت ممکن است تغییر کند این بحران از ابتدا هم نباید شروع می شد، ایران قویا از اسد حمایت کرد، بدون ایران هیچ اسدی در دمشق وجود نداشت.فاسلابند یادآور شد: هدف این جنگ تجزیه سوریه بود شاید نتانیاهو از این سیاست حمایت می کرد که سوریه تجزیه شود، عربستان و قطر و دیگر بازیگران هم به همین صورت بودند و پول و سلاح وارد سوریه می شد.وی در پاسخ به سوال دیگری درباره سیاست دفاعی مستقل اتحادیه اروپا بیان کرد: ما تلاش می کنیم از آمریکا مستقل شویم و به دنبال تقویت این فرایند در درون اروپا هستیم.فاسلابند گفت: یکی از نگرانی های امنیتی ما این ا ست که آیا اتحادیه اروپا می تواند فعالیت های خود را طوری مدیریت کند که اعضای آن بتوانند سیاست مستقلی از آمریکا داشته باشند این سیاست گام به گام در حال پیشرفت است.وی در بخش دیگری از سخنانش بیان کرد: ما معتقد هستیم که برجام باید حفظ شود و این بهترین روش برای حل مسائل امنیتی در آینده است، برای من قابل فهم نیست توافقی که بین 5 عضو دائم شورای امنیت، آلمان، اتحادیه اروپا و ایران منعقد شده چگونه آمریکا از آن یکطرفه خارج شد.رئیس موسسه مطالعات امنیتی و اروپایی اتریش گفت: این سیاست به این دلیل اجرا شده که رئیس جمهوری نظر مخالف با برجام داشت و اگر این سیاست پذیرفته شود این به معنای پایان دیپلماسی خواهد بود.فاسلابند افزود: برجام به تایید شورای امنیت رسیده بود و توافقی نبود که فقط بر روی کاغذ باشد علاوه بر این آژانس به تاسیسات هسته ای ایران دسترسی دارد و بارها تاکید کرده است که ایران به تعهدات خود پایبند بوده است.  وزیر دفاع پیشین اتریش در پاسخ به سوال دیگری درباره ساز و کار مالی اتحادیه اروپا، اظهار داشت: اروپایی ها سخت تلاش می کنند مکانیزمی پیدا کنند به شرکت ها اجازه دهد با ایران تجارت عادی داشته باشند، بدون اینکه تحت مجازات آمریکا قرار بگیرند.وی با بیان اینکه اغلب شرکت ها نمی خواهند به خاطر همکاری با ایران، آمریکا را از دست بدهند، گفت: امیدوارم اروپا بتواند این کار را انجام دهد. اتحادیه اروپا در این کار بسیار جدی است و به دنبال این است که منافع خود را دنبال کند، البته این کار آسان نخواهد بود.وزیر دفاع پیشین اتریش یادآور شد: صادقانه می گویم که ما تا پایان هستیم و تلاش می کنیم این توافق حفظ شود اما تا زمانی که این مکانیزیم منتشر نشود نمی توانیم در مورد آن نظر بدهیم.فاسلابند اضافه کرد: ایران برای اتحادیه اروپا بازار مهمی است و اروپا نمی خواهد این بازار را از دست بدهد.وی در پاسخ به سوال دیگری درباره سیاست های محمدبن سلمان اظهار داشت: محمدبن سلمان هم نخست وزیر و هم وزیر دفاع و هم شاهزاده است و همگان آگاه هستند که بین ایران و عربستان  از سال های گذشته تنش هایی وجود داشت ولی در عین حال سیاست های عقلانی اتخاذ شده بود.فاسلابند با بیان اینکه اخیرا شرایط تغییر کرده است، به جنگ یمن اشاره کرد و گفت: در این جنگ همه بازنده خواهند بود و مردم فقیر یمن بازنده اصلی این جنگ هستند.وی اضافه کرد: اینکه آیا محمدبن سلمان از جنگ نتیجه خواهد گرفت؟ من فکر نمی کنم و حتما این جنگ برای وی عواقبی خواهد داشت.رئیس موسسه مطالعات امنیتی و اروپایی اتریش بیان کرد: من منطقی نمی بینم که بن سلمان در آینده برای عربستان سیاست های معقولانه اتخاذ کند. وی بسیار جاه طلب است و جاه طلبی های او فراتر از قابلیت هایش خواهد بود.وی در پاسخ به سوال دیگری درباره دیدگاه اتحادیه اروپا نسبت به برنامه موشکی ایران افزود: در این مورد دیدگاه های من با اتحادیه اروپا متفاوت است، بیشتر کشورهای اروپایی این مشکل را دارند و متوجه نیستند که چه کاری باید انجام شود.فاسلابند بیان کرد: ما در اتحادیه اروپا هنوز به عینیت گرایی دست نیافته ایم، رسانه ها هم می گویند که برنامه موشکی ایران ممکن است خطرناک باشد و باید مراقب آن باشیم.وی تصریح کرد: آنچه من می بینم که اگر به موازنه راهبردی ایران و همسایگان آن توجه کنیم، این نکته قابل فهم است که ایران این شانس را نداشت که برای دهه ها حتی هواپیما بخرد، اما کشورهای حوزه خلیج فارس برای خرید تجهیزات جدید نظامی به ویژه خرید هواپیما سرمایه گذاری های عظیمی داشتند.فاسلابند بیان کرد: در چنین وضعیتی ایران برای اینکه قابلیت های نظامی خود را داشته باشد چه کار باید بکند و پاسخ آن برنامه موشکی ایران است.وی با بیان اینکه برنامه ایران کاملا دفاعی است، گفت: ایران روی زمین خیلی قوی است علاوه بر این جنگ افزارهای متعارف از نقاط قوت ایران است در عین حال عربستان و امارات هم برای افزایش قابلیت های دفاعی خود اقداماتی انجام می دهند.سیام*2021*3061*1535            "}