{"onTitr":" وزیر نیرو:    ","titr":" نگرانی درخصوص تامین آب و برق مردم وجود ندارد","describe":" قم - ایرنا - وزیر نیرو گفت: طرح های موثر برای تامین مطمئن و پایدار آب و برق مورد نیاز مردم در سراسر کشور انجام شده است و نگرانی در این خصوص وجود ندارد.", "text":"به گزارش ایرنا، رضا اردکانیان روز پنجشنبه درآیین افتتاح طرحهای صنعت برق استان قم، افزود: صنعت برق از زیر ساخت های مهم کشور است که نقش موثری در توسعه شهرها و آسایش مردم دارد. وی بیان کرد: با تلاش های صورت گرفته در زمینه گسترش ظرفیت شبکه توزیع برق کشور و همراهی مردم، فصل تابستان امسال را که از نظر کمبود بارش و دمای هوا طی دهه های اخیر بی سابقه بود را با موفقیت پشت سر گذاشتیم. وی ادامه داد: این شرایط خاص موجب شده بود افرادی در خارج از مرزهای کشور به فکر توطئه باشند که با تدبیر انجام شده و حمایت مردم با موفقیت از این دوره گذشتیم و برای زمان اوج مصرف در سال آینده برنامه ای منسجم و دقیق را مهیا کرده ایم. اردکانیان گفت: افزایش توان نیروگاه های تولید برق کشور و همچنین حفظ ظرفیت موجود آنها در کنار اجرای برنامه های مدیریت مصرف از جمله راهکارهای عبور موفق از موقعیت اوج مصرف برق در تابستان سال آینده است. وی افزود: این طرح آماده و در هیات دولت ارائه شده است و در آینده نزدیک در مجلس شورای اسلامی نیز مطرح خواهد شد تا در فصل تنظیم بودجه به حوزه صنعت برق که ارتباط مستقیم با آسایش و آرامش خیال مردم دارد، اهتمام بیشتری صورت گیرد. وی با اشاره به این که هدف اصلی همه ما افزایش رضایتمندی مردم است، ادامه داد: از همه مردم می خواهیم با مصرف صحیح به متولیان صنعت آب و برق کشور کمک کنند تا شاهد بروز مشکلی در این بخش نباشیم. وزیر نیرو گفت: تا از شرایط مصرف نادرست عبور نکنیم، هر اندازه هم درکشور نیروگاه بسازیم بازهم نمی توانیم پاسخگوی نیازکاذب ایجاد شده، باشیم. وی افزود: استفاده از ظرفیت های فرهنگی یکی از موثرترین راه ها برای مدیریت مصرف انرژی در کشور است که در این زمینه استان قم به دلیل وجود حوزه های علمیه و مراکز فرهنگی متعدد، نقش موثری دارد. وی ادامه داد: به دستور رئیس جمهوری، عملکرد دستگاه های مختلف کشور درحوزه مدیریت منابع انرژی مورد بررسی قرار گرفته و علاوه بر تذکر به دستگاه های ناتوان در کنترل میزان انرژی، دستگاه های موفق در این زمینه تشویق می شوند. اردکانیان در بخش دیگری از سخنان خود گفت: علی رغم محدودیت های مالی موجود، در سال جاری بخش عمده ای از طرح ایجاد خطوط فاضلاب در منطقه پردیسان قم را اجرا خواهیم کرد. پردیسان نام منطقه هشتم شهرداری قم است که در جنوب غربی این شهر قرار دارد. این منطقه در سال 1377 توسط وزارت مسکن و شهرسازی وقت تاسیس و در سال 1390 به یکی از مناطق شهرداری قم تبدیل شد. امروز با حضور وزیر نیرو در قم طرح های نیروگاه برق با ظرفیت تولید 6 هزار کیلووات و اعتبار 128 میلیارد ریال، نیروگاه برق خورشیدی با ظرفیت 100 کیلووات و اعتبار هفت میلیارد ریال، توسعه و بهینه سازی 40 فیدر خروجی پست های فوق توزیع با اعتبار 46 میلیارد ریال، شبکه روشنایی هفت کیلومتر از بلوار آیت الله بروجردی قم با اعتبار 9 میلیارد ریال و شبکه فشار متوسط جهت تغذیه شبکه روشنایی این بلوار به طول هشت کیلومتر با اعتبار 24 میلیارد ریال، به بهره برداری رسید. حضور در نشست بررسی مسائل و مشکلات صنعت آب و برق استان از دیگر برنامه های وزیر نیرو در قم بود. 7405/ 6133/            "}