{"onTitr":"","titr":" 100 طرح خیرساز در دانشگاه های کشور در دست اجراست","describe":" بیرجند - ایرنا - دبیر ستاد خیرین آموزش عالی وزارت علوم، تحقیقات و فناوری گفت: اکنون بیش از یکصد طرح عمرانی در حوزه های مختلف توسط خیران در دانشگاه ها و مراکز آموزش عالی کشور در دست اجراست که نشان از مشارکت بالای این افراد دارد.", "text":"حسین عسکریان ابیانه روز جمعه در حاشیه آغاز عملیات اجرایی یک طرح خیرساز در دانشگاه بیرجند در گفت و گو با خبرنگار ایرنا اظهار داشت: در حال حاضر حدود 72 بنیاد خیرین در دانشگاه ها و موسسات آموزش عالی کشور فعال است. وی ادامه داد: دستورالعملی مبنی بر ایجاد بنیاد حامیان در دانشگاه ها و مراکز آموزش عالی تهیه شده که در این راستا برخی دانشگاه ها ورود کرده و در دانشگاه های کوچکتر بنیاد حامیان در حال راه اندازی است. مشاور وزیر علوم، تحقیقات و فناوری گفت: در گذشته فعالیت عمده بنیاد بر روی ساخت و سازها بود که اکنون درصد قابل توجهی به سمت کارآفرینی، اشتغال و پژوهش های کاربردی روی آورده اند. وی بیان کرد: بیش از 20 بنیاد علاوه بر ساخت و ساز به فعالیت های دیگر نیز روی آورده اند ضمن اینکه خیران نیز بنیادهای علم و فناوری دارند. عسکریان ابیانه افزود: بنیاد علم و فناوری ایران نیز چند حساب و صندوق باز کرده است که عدد خوبی در این زمینه جمع آوری شده و برای سایر دانشگاه ها نیز تقبل شده که انجام شود. وی با بیان اینکه امسال تبصره های مکمل فعالیت های خیرین نیز در نظر گرفته شده است گفت: اکنون در قانون بودجه سال 97 آمده است دستگاه هایی اجرایی که قبلا می توانستند یک درصد به دانشگاه ها کمک کنند اکنون 40 درصد می بایست از طریق عقد قرارداد و کارآفرینی به دانشگاه ها بدهند و هر سه ماه پول را در حساب خاصی در خزانه قرار دهند که این مهم تاکنون در کشور نبوده است. دبیر ستاد خیرین آموزش عالی وزارت علوم، تحقیقات و فناوری ادامه داد: همچنین در یکی دیگر از بندهای قانون این امکان فراهم شد تا از اعتبارات استانی با تایید استاندار و شورای برنامه ریزی استان بهره مند شویم لذا منعی در این زمینه وجود ندارد در حالیکه در گذشته این مهم میسر نبوده است. وی یادآور شد: امسال 6 برنامه راهبردی در ستاد خیرین آموزش عالی وزارت علوم، تحقیقات و فناوری دیده شده که در شکل عملیاتی هر کدام پنج برنامه در نظر گرفته شده است. عسکریان ابیانه گفت: کمک به ایجاد بنیادهای نیکوکاری جدید و گسترش بنیادهای موجود در دانشگاه ها و پژوهشگاه ها و پارک های علم و فناوری و رفع مشکلات و موانع قانونی نظیر معافیت های مالیاتی، پیگیری برای افزایش تسهیلات و اعتبارات 50 درصدی برای جذب حمایت های خیرین از جمله این راهبردهاست. وی ادامه داد: ارتباط با بنیادها و نهادهای بین المللی برای تسهیل کمک ها با تشکل های ایرانیان مقیم خارج و کمک به ایجاد ارتباط تنکاتنگ بین جامعه فارغ التحصیل با بنیادهای خیرین دانشگاه از دیگر راهبردهایی است که در ستاد خیرین دیده شده است. مشاور وزیر علوم، تحقیقات و فناوری گفت: گسترش فعالیت های بنیاد ها علاوه بر ساخت و ساز به سایر فعالیت ها نظیر بورس تحصیلی به دانشجویان بی بضاعت، کارآفرینی، تجهیز آزمایشگاه ها، کمک به ایجاد شرکت های دانش بنیان و نگهداری اماکن آموزشی، پژوهشی و سایر از دیگر راهبردهاست. وی ایجاد بستر و محیطی امن برای سرمایه گذاری در پروژه های مشارکتی از طریق پیشنهاد و قوانین و مقررات پویا و هماهنگی با معاونت امور حقوقی و مجلس برای طی روند قانونی را از دیگر راهبردهای ستاد خیرین آموزش عالی وزارت علوم برشمرد. عسکریان ابیانه تصریح کرد: در حال حاضر فارغ التحصیلان زیادی از ایران در دانشگاه های خارج از کشور هستند که علاقه دارند به بنیاد حامیان بپیوندند لذا تلاش داریم با بنیادهای بین المللی ارتباط برقرار کرده و از این طریق از خدمات این افراد بهره مند شویم. عملیات اجرایی طرح خیرساز کارگاه های مهارت آموزی، کارآفرینی و اشتغال دانشگاه بیرجند امروز (جمعه) با حضور مشاور وزیر و دبیر ستاد خیرین آموزش عالی وزارت علوم، تحقیقات و فناوری آغاز شد. در حال حاضر چهار طرح توسط بنیاد حامیان دانشگاه بیرجند با هزینه کرد یک میلیارد و 500 میلیون تومان در دست اجرا است. به گزارش ایرنا وزیر علوم، تحقیقات و فناوری عصر امروز (جمعه) وارد بیرجند می شود و افتتاح چند طرح عمرانی، دیدار با دانشجویان و اساتید، شرکت در اجلاسیه شهدای دانشجو و اساتید خراسان جنوبی، بازدید از دانشگاه ها و مراکز آموزش عالی و شرکت در شورای اداری استان از برنامه های سفر 2 روزه منصور غلامی به این استان است. 7557*3028            "}