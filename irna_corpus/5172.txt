{"onTitr":"","titr":" پایان خوش نمایشگاه کتاب زنجان","describe":" زنجان - ایرنا - با وجود تغییر محل برگزاری نهمین نمایشگاه سراسری کتاب زنجان نسبت به دوره گذشته، رونق روزهای پایانی این نمایشگاه پایان خوشی را برای این رویداد مهم فرهنگی در استان رقم زد.", "text":"به گزارش ایرنا، نهمین نمایشگاه سراسری کتاب زنجان از 9 تا 14 مهر جاری در محل نمایشگاه کاسپین این شهر برگزار شد که در آن 400 ناشر از سراسر کشور بیش از هشت هزار و 500 عنوان از کتابهای خود را در قالب 300 غرفه در این نمایشگاه عرضه کردند.به گفته مدیرکل فرهنگ و ارشاد اسلامی استان زنجان بالغ بر 41 هزار نفر از نهمین نمایشگاه کتاب سراسری زنجان و سومین نمایشگاه مطبوعات و رسانه های استان که همزمان باهم برگزار شد، بازدید کردند. فاطمه کرباسی با بیان اینکه استقبال خوبی از نهمین نمایشگاه کتاب سراسری زنجان و سومین نمایشگاه مطبوعات و رسانه های استان انجام شد و پایان خوشی برای آن رقم خورد، اظهار داشت: در نهمین نمایشگاه کتاب سراسری زنجان حدود پنج هزار نفر از مخاطبان بالغ بر 4 چهار میلیارد ریال بن خرید کتاب تهیه کردند که این میزان استقبال، بیش از پیش بینی های انجام شده بود چرا که بن های تخفیفی که از طریق بانک شهر در محل نمایشگاه ارائه می شد، یک روز مانده به پایان نمایشگاه به اتمام رسید. وی با بیان اینکه برگزاری نمایشگاه کتاب زمینه اقبال مخاطبان را به سمت مطالعه کتاب هاب مکتوب افرایش می دهد، گفت: تولید و مصرف کالاهای فرهنگی از مهمترین شاخص های توسعه به ویژه توسعه فرهنگی در هر جامعه است و برگزاری نمایشگاه های کتاب تاثیر قابل توجهی در این زمینه دارد. مدیر کل دفتر امور اجتماعی و فرهنگی استانداری زنجان نیز با بیان اینکه دولت در خصوص توسعه کتاب و کتابخوانی دغدغه مند است، گفت: برای این منظور برنامه مختلفی برای تحقق عدالت فرهنگی در سطح استان ها مدنظر قرار گرفته است که برگزاری نمایشگاههای کتاب استانی در همین راستا است.مسیح الله سلطانی افزود: در شرایط حاضر گسترش فضای مجازی ذائقه مردم را تغییر داده و منجر به وضعیتی شده است که مطالعات و کسب اطلاعات بیشتر به شکل سطحی و گذرا انجام می شود و در چنین شرایطی برگزاری نمایشگاه کتاب نقش بسزایی در توجه شهروندان به سمت منابع مکتوب و مطالعه عمیق ایفا می کند. وی خاطرنشان کرد: در زمان حاضر حمایت های خوبی در حوزه کتاب در کشور انجام می شود و امیدواریم این نوع حمایت ها حوزه مطبوعات و رسانه های محلی را هم در بربگیرد.به گزارش ایرنا در روزهای برگزاری نهمین نمایشگاه سراسری کتاب زنجان و سومین نمایشگاه مطبوعات و رسانه های استان برنامه جنبی مختلفی در آن اجرا شد که رونمایی از کتاب های مولفان و نویسندگان استان، کارگاه های مختلف آموزشی شیوه ترویج کتابخوانی و قصه گویی و برگزاری نشست های 'کتابخوان' به منظور معرفی کتاب ها، از جمله آنها بود.   به گفته مدیر کل فرهنگ و ارشاد  اسلامی استان زنجان نمایشگاه کتاب سراسری زنجان سومین نمایشگاه کتاب استانی بود در سال جاری در کشور بود.پیش از این، نمایشگاه کتاب در استان های آذربایجان غربی و اردبیل برگزار شده است.در هشتمین نمایشگاه سراسری ناشران کشور در زنجان که شهریور سال 95 برگزار شد، 347 ناشر حضور داشتند.در مدت 10 روز برگزاری هشتمین نمایشگاه ناشران کشور در زنجان ، شهروندان این استان به میزان 9 میلیارد و 200 میلون ریال کتاب از نمایشگاه خرید کردند.به گزارش ایرنا مجموعه نمایشگاهی کاسپین، همزمان با نهمین نمایشگاه کتاب سراسری زنجان، سومین نمایشگاه مطبوعات و رسانه های استان را نیز میزبانی کرد. به گفته مدیر خانه مطبوعات استان زنجان در سومین نمایشگاه مطبوعات و رسانه های استان زنجان 35 رسانه حضور پیدا کردند.یوسف ناصر اظهار داشت: حضور مسئولان در این نمایشگاه موجب شد تا از نزدیک با مشکلات رسانه های استان آشنا شوند و همین موجب ایجاد تغییرات در وضعیت رسانه ها می شود.در زمان حاضر 69 نشریه و رسانه در استان زنجان مجوز فعالیت دارند. دومین نمایشگاه مطبوعات و رسانه های استان زنجان دی ماه سال 94 برگزار شد. 3088/6085            "}