{"onTitr":"","titr":" 9 درصد هزینه های بهداشتی کشور صرف دیابت می شود","describe":" تهران- ایرنا- نایب رئیس کمیته ملی بیماری های غیرواگیر گفت: حدود 9 درصد هزینه های بهداشتی در ایران صرف بیماری دیابت می شود.", "text":"به گزارش ایرنا از وزارت بهداشت، درمان و آموزش محمد باقر لاریجانی روز شنبه در کارگاه کشوری کلینیک‌های تخصصی دیابت افزود: بیماری دیابت عامل بسیاری از ناتوانی ها در سطح جامعه است و راه اندازی این کلینیک ها در دانشگاه های علوم پزشکی می تواند نقش چشمگیری در کنترل این بیماری و عوارض آن داشته باشد.وی اظهار داشت: سند ملی کنترل بیماری های غیرواگیر در کشور تدوین شده است و در حال حاضر برنامه مدونی برای پیشگیری از این بیماری ها وجود دارد. ثابت نگهداشتن میزان بیماری دیابت و چاقی یکی از اهداف این سند است که در کارگروه دیابت در دست پیگیری است.لاریجانی تصریح کرد: بیماری دیابت باید جدی گرفته شود زیرا بیماری های غیرواگیر باعث 80 درصد مرگ و 53 درصد بار بیماری ها در دنیا است و در این بین، دیابت شایعترین بیماری متابولیک در دنیا است. به طوری که در سال 2017، چهار میلیون نفر بر اثر دیابت در دنیا جان خود را از دست داده اند.نایب رئیس کمیته ملی بیماری های غیرواگیر گفت: روند ابتلای افراد به دیابت در دنیا رو به افزایش است. در سال 2017 حدود 450 میلیون بیمار دیابتی در دنیا بود و تخمین زده شده است که در سال 2045 حدود 630 میلیون بیمار دیابتی در جهان خواهیم داشت.وی با بیان اینکه کارگروه ملی دیابت در ذیل کمیته ملی بیماری های غیرواگیر تشکیل شده است، ادامه داد: این کارگروه برنامه های ویژه ای را برای کنترل بیماری دیابت و عوارض ناشی از آن در کشور پیگیری می کند.نایب رئیس کمیته ملی بیماری های غیرواگیر تدوین چارچوب ملی ارائه خدمت در بیماری دیابت را یکی از اقدامات این کارگروه بیان کرد و گفت: برنامه ریزی برای آموزش های عمومی و تخصصی در زمینه دیابت، راه اندازی نظام ثبت دیابت و پیگیری برای گسترش راه اندازی کلینیک های ویژه دیابت از برنامه هایی است که توسط این کارگروه انجام شده است.وی در زمینه عوارض بیماری دیابت و اثرات آن بر سلامت افراد اظهار داشت: در چارچوب ملی، هدف از خدمات دیابت علاوه بر جلوگیری از افزایش شیوع این بیماری، این است که خدمات مناسبی به افراد مبتلا ارائه و از عوارض این بیماری جلوگیری شود.لاریجانی با بیان اینکه راه اندازی کلینیک های ویژه دیابت برنامه ای است که می تواند با کنترل این بیماری، خدمات مناسبی به بیماران ارائه کند، تصریح کرد: دو برنامه گسترش نظام ثبت دیابت و گسترش کلینیک های ویژه دیابت از طریق کارگروه کنترل دیابت و با همکاری معاونت های ذیربط در وزارت بهداشت پیگیری می شود.وی از انجام مطالعات پشتیبان در سطح ملی درخصوص بیماری های غیرواگیر، از جمله دیابت خبر داد و افزود: بر اساس مطالعه STEPS که با همکاری پژوهشگاه علوم غدد و متابولیسم دانشگاه علوم پزشکی تهران صورت گرفته، نیاز استان های مختلف کشور به کلینیک های ویژه دیابت و همچنین ملزومات و زیرساخت های لازم برای راه اندازی این کلینیک ها محاسبه شده است.به گفته نایب رئیس کمیته ملی بیماری های غیرواگیر، نظارت، ثبت دیابت، پوشش بیمه، کیفیت مراقبت، پوشش درمان و مقابله با افزایش شیوع دیابت از اهداف راه اندازی کلینیک‌های تخصصی دیابت است و راه اندازی این کلینیک ها در کشور می تواند نقش بسزایی در کنترل بیماری دیابت داشته باشد.وی تاکید کرد: به زودی آیین نامه راه اندازی این کلینیک ها به دانشگاه های علوم پزشکی کشور ابلاغ می شود و مناطق آمایشی می توانند نقش چشمگیری در توسعه کلینیک های ویژه دیابت و راه اندازی آن در دانشگاه های منطقه داشته باشند.لاریجانی خاطرنشان کرد: اطلاعات جامعی در خصوص بیماری دیابت در اختیار مدیران استانی قرار گرفته است و امیدواریم مسئولان دانشگاه ها با جلب همکاری سایر نهادها در استان بتوانند در راه اندازی کلینیک های ویژه دیابت و برنامه ریزی برای کنترل این بیماری مشارکت کنند.اجتمام**9022*1834            "}