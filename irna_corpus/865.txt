{"onTitr":"","titr":" دولت برنامه زیادی برای رفع مشکلات کامیون داران در دست اقدام دارد","describe":" اصفهان - ایرنا - معاون هماهنگی امور اقتصادی و توسعه منابع استانداری اصفهان گفت : دولت مجموعه اقدام های زیادی را برای رفع مشکلات کامیون داران دارد و ادامه اعتراض آنان هیچ خروجی جز آب به آسیاب دشمن ریختن ندارد.", "text":"به گزارش ایرنا، در 2 هفته گذشته جمعی از کامیون داران در کشور و استان اصفهان خواهان حل مشکلات صنفی خود از جمله تامین لوازم یدکی و لاستیک خودروهای سنگین شدند.به گزارش ایرنا، محمدعلی شجاعی روز پنجشنبه در جمع خبرنگاران افزود : وضعیت حمل و نقل استان به آرامش رسیده و سیستم قضایی و نیروی انتظامی اقدام های خوبی برای تامین امنیت رانندگان و بارها در جاده ها انجام داده اند.وی با بیان این که دولت و مدیریت استان نهایت تلاش را برای رفع مشکلات کامیون داران داشته اند از آنها درخواست کرد تا خواسته های خود را از طریق صنوف مربوطه خود مطرح و پیگیری کنند.شجاعی با اشاره به این که مسائل کامیون داران از ابتدای امسال مطرح شد، تصریح کرد : دولت بنا به خواسته آنها کرایه بارها را حدود 25 درصد افزایش داد که از اول خرداد اجرایی شد.وی به حل شدن مساله بیمه تکمیلی کامیون داران اشاره و اضافه کرد : با توجه به نوسانات ارزی اخیر این صنف دچار مسائلی مانند تامین لاستیک و تجهیزات شدند و افزایش مجدد کرایه بارها را مطرح کردند.معاون هماهنگی امور اقتصادی استانداری اصفهان با اشاره به جلسه هایی که از 2 ماه گذشته برای بررسی مشکلات کامیون داران در استان تشکیل شد، ادامه داد : استاندار نگاه ویژه ای به این موضوع دارد و با توجه به اینکه اصفهان از استان های محوری در حمل و نقل کشور است با همکاری سازمان های نظارتی و امنیتی و وزارت صنعت، معدن و تجارت، گمرک و اتاق بازرگانی اصفهان اقدام هایی برای حل مشکل تامین لاستیک صورت گرفت.وی اضافه کرد : اتاق اصناف و سازمان صنعت، معدن و تجارت اصفهان عملکرد مطلوبی برای جلوگیری از اختفا، احتکار و گرانفروشی داشتند و برای تامین روغن موتور مورد نیاز کامیون داران خوب عمل شد.شجاعی درباره تامین لاستیک یادآور شد : دولت و وزارت صنعت، معدن و تجارت اقدام هایی برای واردات و توزیع به موقع لاستیک انجام دادند و توزیعی که این ماه انجام شد به مراتب بهتر از یک ماه قبل بود.وی تاکید کرد : شرایط خاصی در زمان حاضر به وجود آمده و مردم از جمله کامیون داران در سختی هایی قرار گرفته اند اما بدون شک با تدابیر دولت به زودی به ثبات می رسیم.به گزارش ایرنا، مدیرکل راهداری و حمل و نقل جادهای استان اصفهان این هفته با اشاره به پیگیری های انجام شده در کشور و استان اصفهان برای حل مشکلات رانندگان و کامیون داران از بازگشتن حمل بار در اصفهان به روند عادی خبر داد.مهدی خضری با اشاره به بهبود روند توزیع لاستیک در استان اصفهان گفت: این کار با نهایت دقت و با بررسی تمام جوانب انجام می شود و با بهبود وضعیت توزیع لاستیک وضعیت حمل بار نیز بهتر شده است.وی با اشاره به صدور  روزانه حدود 6 هزار و 500 بارنامه در استان اصفهان، تصریح کرد : تخصیص ارز دولتی برای واردات لاستیک وکاهش تعرفه واردات لاستیک از جمله اقدام های دولت برای پاسخگویی به مطالبات کامیون داران بوده است.حدود 500 هزار راننده با حدود 380 هزار دستگاه خودرو سنگین در کشور وجود دارد که از این تعداد حدود 47 هزار راننده با حدود 38 هزار دستگاه کامیون در استان اصفهان فعالیت می کنند.3011/6026/            "}