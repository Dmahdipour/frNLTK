{"onTitr":" معاون وزیر کشور:    ","titr":" تلاش همه مسئولان بر بازگشایی مرز خسروی است","describe":" قصرشیرین - ایرنا - معاون عمران و توسعه امور شهری و روستایی وزیر کشور با بیان اینکه حماسه بزرگ اربعین فرصتی برای خدمات رسانی به زائران اباعبدالله الحسین (ع) است ، گفت که مسئولان همه تلاش خود را به کار گرفته اند تا مرز خسروی برای تردد زائران بازگشایی شود.", "text":"به گزارش خبرنگار ایرنا ، مهدی جمال نژاد روز جمعه در حاشیه بازدید از مرز خسروی و پایانه بین المللی این مرز رسمی در گفت و گو با خبرنگار ایرنا افزود: سفر امروز به منظور بررسی زیرساخت های موجود در مرز خسروی انجام شد و اقدام های صورت گرفته برای ایام اربعین مورد بازدید و بررسی قرار گرفت.وی اظهار داشت: استانهای شهید پرور کرمانشاه ، ایلام و خوزستان برای سفر زائران اربعین و تردد زوار مشخص شده است و از این رو مرزهای سه گانه برای تردد زائران آماده خدمت هستند و تلاش می شود تا مرز خسروی نیز بازگشایی شود.وی بیان کرد: تلاش های زیادی برای آماده سازی زیرساخت های مرز خسروی صورت گرفت و با برگزاری جلسات مستمر امید است با حل شدن مشکلات آن سوی مرز ، شاهد عبور و تردد زوار از این مرز رسمی باشیم.معاون عمران و توسعه امور شهری و روستایی وزیر کشور ، از تشکیل 12 کمیته در ستاد اربعین خبر داد و اضافه کرد که در کمیته زیرساخت مباحث مربوط به آب ، برق ، راه ، مخابرات ، خدمات بانکی و امور عمرانی طرح و مورد رسیدگی قرار می گیرد.جمال نژاد افزود: تمام برنامه های زیرساختی مربوط به تردد زائران ار مرزهای کشور در سال 98 به اتمام می رسد و طرح جامعی برای خدمت رسانی به زوار در دست اقدام است که به مرور عملیاتی می شود.به گفته این مقام مسئول ، شهرستان قصرشیرین خاکریز اول دفاع مقدس است و از این رو شایسته بهترین خدمات رسانی است.  فرماندار قصرشیرین نیز گفت: بازشدن مرز خسروی خواسته مردم مرزدار این شهرستان است و مردم این دیار مدت هاست که منتظر باز شدن این معبر مرزی هستند و تقاضای ما این است که این مرز برای تردد زائران در ایام اربعین بازگشایی شود. مرادعلی تاتار اظهارداشت: تمام زیرساخت های مرز خسروی و شهرستان قصرشیرین برای تردد زائران اربعین مهیاست و هیچ مشکلی برای خدمت رسانی به زوار نیست و در این مدت باقیمانده مشکلات زیرساختی نیز رفع می شود.معاون عمران و توسعه امور شهری و روستایی وزیر کشور همچنین شامگاه جمعه از روند بازسازی روستای زلزله زده «شیرین آب» قصرشیرین نیز بازدید کرد که در این سفر مهرداد سالاری معاون هماهنگی امور عمرانی استاندار کرمانشاه و فرماندار قصرشیرین نیز وی را همراهی کردند.شهرستان قصرشیرین دارای 14 واحد اقامتی شامل هتل و مهمانپذیر درجه یک تا سه با 322 اتاق و یک هزار و 200 تخت است که بیشتر این اماکن در اوایل دهه 80 ساخته شده است تا زائران عتبات عالیات در مسیر تردد خود به عراق یک شب را در این منطقه مرزی اقامت داشته باشد. مرز خسروی نزدیکترین نقطه از کشورمان به بغداد، کربلا، کاظمین و سامراست که این مرز رسمی تا بغداد پایتخت کشور عراق 190، نجف 380، کربلا 300، کاظمین 203 و تا سامرا 326 کیلومتر فاصله دارد. عملیات ساخت پایانه بین المللی مرز خسروی از سال 77 در نقطه صفر مرزی آغاز شد و این مجموعه در سال 81 با 75 میلیارد ریال اعتبار به بهره برداری رسید. قصرشیرین با 27 هزار تن جمعیت در غرب کرمانشاه، بیش از 186 کیلومتر مرز با عراق دارد و در امتداد این مرزهای طولانی 2 مرز رسمی خسروی و پرویزخان قرار دارد که اولی هم مرز با حوزه حکومت مرکزی (بخش عربی) و دومی هم مرز با اقلیم کردستان عراق است. مرز خسروی در 20 کیلومتری شهر قصرشیرین واقع شده است.اربعین حسینی (ع) امسال با روز هشتم آبان مصادف شده است.7079/3012/8066            "}