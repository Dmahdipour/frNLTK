{"onTitr":"","titr":" ضرورت تحول بنیادین حمل و نقل شهری کرمان - داود رجبی*","describe":" کرمان - ایرنا - کرمان با شتاب نسبتا تندی به سوی کلانشهر شدن پیش می رود و این در حالی است که حمل و نقل درون شهری آن با فرسودگی و ناکارآمدی نیاز به تحول بنیادین دارد.", "text":"حمل و نقل درون شهری امروزه به عنوان مهمترین سیستم جابجایی و سفر شهروندان نقش بسیار موثری در تحرک و پویایی شهر و شهرنشینان دارد و از معیارهای یک شهر پیشرفته و آباد به شمار می رود.با گسترش شهرنشینی و پدید آمدن کلان شهرها، حمل و نقل و جابجایی درون شهری از اصلی ترین برنامه ریزی های مسئولان و متولیان شهر برای رفاه شهروندان محسوب و در صدر اولویت های شهری معرفی می شود.شبکه کارآمد حمل و نقل شهری، کارایی اقتصادی، کاهش ترافیک، آلودگی هوا و آلودگی صوتی، صرفه جویی در مصرف سوخت، انرژی، وقت و افزایش بهره وری و نشاط اجتماعی شهروندان را در پی دارد.در شهر مدرن سیستم حمل و نقل شهری ترکیبی متنوع از چندین وسیله حمل و نقل عمومی است که در ارتباط با یکدیگر مجموعه ای منسجم، منظم و پیشرفته برای جابجایی مسافران درون شهری را تشکیل می دهند.بر اساس آمار سرشماری سال 95، شهر کرمان 537 هزار و 718 نفر جمعیت دارد که در مساحتی حدودا 13 هزار هکتاری سکونت دارند و حاشیه نشینی وسعت شهر را افزایش داده است.ناوگان اتوبوسرانی کرمان شامل 300 دستگاه اتوبوس است که 217 دستگاه آن فعال و مابقی بدلیل فرسودگی نیازمند تعمیرات و یا بطور کلی از رده خارج شده اند و در طول شبانه روز بیش از 220 هزار نفر مسافر را در 63 مسیر شهری و حومه جابه جایی می کند.حدود چهار هزار و 600 دستگاه تاکسی با میانگین عمر 10 سال مشغول به خدمت رسانی در شهر کرمان و حومه هستند و بخش خصوصی در این زمینه هیچ گونه فعالیتی ندارد و تمامی امور مربوط به زیر نظر تاکسیرانی نظارت و اداره می شود.سیستم فعلی حمل و نقل درون شهری کرمان بر اساس استانداردهای 50 سال قبل پایه ریزی شده است که امروز به دلیل تراکم جمعیت بالا و افزایش مساحت شهر و تغییرات بافت شهری ناکارآمد و هزینه زیادی بر دوش شهروندان می گذارد.در حال حاضر عمده بار جابجایی و حمل ونقل شهری برعهده ناوگان اتوبوسرانی کرمان است که با توجه به وضعیت موجود و وسعت نسبتا زیاد شهر، هزینه زیادی برای سرپا نگهداشتن آن مصرف می شود.راهکارهایی مانند استفاده از تراموا، قطار و ترن برقی شهری، اتوبوس پرسرعت، برای ساکنان شهر کرمان و حومه، ضمن به روز شدن شبکه حمل و نقل درون شهری، مزایایی نظیر کاهش آلودگی، بار ترافیکی و سفر ایمن برای شهروندان را در پی دارد.وجود شبکه حمل و نقل درون شهری هوشمند و مجهز به فناوری روز دنیا، ضمن افزایش پویایی و تحرک شهری، استانداردهای شهر کرمان را به عنوان یک کلان شهر ارتقا می بخشد و شاخص های رفاه شهری را بالا می برد.با توجه به اینکه شهر کرمان یکی از شهرهای تاریخی و گردشگری کشور است، وجود سیستم حمل و نقل شهری پیشرفته در جذب گردشگران خارجی و داخلی بسیار موثر خواهد بود.هرچند در سالهای اخیر زمزمه اجرای طرح هایی نظیر مترو برای شهر کرمان از طرف مسئولان بیان شده است، اما برنامه و فعالیتی در رابطه با تغییر و تحول در شبکه حمل و نقل شهری کرمان را شاهد نیستیم و همچنان همان شبکه حمل و نقل اتوبوس و تاکسی، حرف اول را می زند.ضروری است با ایجاد زیرساخت های مناسب و بهره گیری از فناوری روز دنیا به بهسازی و نوسازی شبکه حمل و نقل شهری در کرمان اقدام شود و مشارکت و سرمایه گذاری بخش خصوصی می تواند به ارتقا و تحول این حوزه کمک شایانی کند.*خبرنگار ایرنا3029/7437            "}