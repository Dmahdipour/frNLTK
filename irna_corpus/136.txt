{"onTitr":"","titr":" روز جهانی حافظ در بوسنی و هرزگوین برگزار شد","describe":" بلگراد-ایرنا- روز جهانی بزرگداشت حافظ در سارایوو پایتخت بوسنی و هرزگوین روز جمعه با حضور سفیر ایران برگزار و در آن از خانواده استاد فقید دکتر بشیر جاکا مترجم بوسنیایی دیوان حافظ در این کشور قدردانی شد.", "text":"به گزارش ایرنا از سفارت کشورمان در سارایوو، محمود حیدری سفیر جمهوری اسلامی ایران در این نشست گفت: امروز همزمان با روز بزرگداشت حافظ شیرازی، شایسته است یادی از استاد فقید زبان و ادبیات فارسی مرحوم دکتر بشیر جاکا داشته باشیم و از اقدام برجسته وی در ترجمه بوسنیایی دیوان حافظ قدردانی کنیم. حیدری افزود: اندیشمندان و شعرای بزرگی همچون حافظ ترویج کنندگان والاترین مفاهیم عرفانی و ارزش های الهی و انسانی بوده اند و جوامعی که از عرفان و اشعار زیبای آن بهره ‌گیرند، هرگز تحت تاثیر جریانات تکفیری و تروریستی قرار نخواهند شد.سفیر کشورمان اضافه کرد: ترجمه دیوان حافظ به عنوان یک اثر فاخر در سابقه روابط فرهنگی دو کشور جایگاه ماندگاری دارد، مناسب است در معرفی هرچه بیشتر این اثر ارزشمند کوشا باشیم و همواره این بیت از اقبال لاهوری را به یاد داشته باشیم که گفته است: شعر را مقصود اگر آدم گری است ... شاعری هم وارث پیغمبری است!ریحانه جاکا همسر مرحوم دکتر بشیر جاکا نیز در این نشست با قدردانی از ابتکار سفارت کشورمان گفت: مرحوم جاکا دهه پایانی عمر خود را صرف ترجمه دیوان حافظ کرد و بزرگترین آرزوی وی آن بود که این اثر مهم در جامعه بوسنیایی منتشر شود.همسر جاکا افزود: این مرحوم ایران را وطن دوم خود می دانست و ترجمه دیوان حافظ را یک وظیفه فوق العاده برای معرفی معارف و اندیشه های اسلامی ایرانی در منطقه بالکان قلمداد می کرد. دکتر بارانی مدیر موسسه ابن سینا که در این جمع حضور داشت، گفت: در سفر مقام معظم رهبری در دوران ریاست جمهوری شان به سارایوو در سال 1368، مرحوم بشیر جاکا به عنوان مترجم، معظم له را همراهی می کردند و در پایان مقام معظم رهبری با اهداء یک جلد دیوان حافظ به دکتر جاکا به وی توصیه می فرمایند که با ترجمه این اثر ارزشمند، نام خود را در تاریخ ادبیات ایران و بوسنی جاودانه کنند. آسمیر کویوویچ از شاعران برجسته بوسنیایی نیز در این نشست اظهار داشت: زمانیکه در پروژه بزرگ دیوان حافظ از من دعوت به همکاری شد؛ حالتی از افتخار و نگرانی توامان بر من غلبه کرد؛ افتخار از مشارکت در پروژه ای که نام حافظ بزرگ بر آن نقش بسته و حضور در آن موجب سربلندی هر فردی است و نگرانی از اینکه مبادا در انتقال مفاهیم پیچیده و چند لایه این دیوان آنطور که باید موفق نباشم.  در پایان این دیدار لوح تقدیر و هدایایی از سوی سفیر جمهوری اسلامی ایران به همسر و فرزند استاد فقید دکتر‌ ‌جاکا و یکایک دست اندرکاران ترجمه و انتشار این اثر فاخر اهدا شد. ترجمه دیوان حافظ به زبان بوسنیایی که توسط موسسه علمی پژوهشی ابن سینا در سارایوو انتشار یافته است در سال 1389 به عنوان کتاب سال جمهوری اسلامی برگزیده شد.شبد**436**9122            "}