{"onTitr":"","titr":" حفظ احیا صنعت نظر قطعی مدیریت ارشد استان مرکزی است","describe":" اراک - ایرنا - معاون هماهنگی امور اقتصادی و توسعه منابع استانداری مرکزی گفت: حفظ شرکت احیا صنعت از جمله واحدهای صنعتی زیر مجموعه واگن پارس اراک نظر قطعی مدیریت ارشد این استان است.", "text":"به گزارش ایرنا، «سعید فرخی» روز پنجشنبه در کارگروه امور اقتصادی و تولیدی استان مرکزی در محل استانداری این استان، افزود: مدیریت ارشد استان و نمایندگان مردم اراک در مجلس شورای اسلامی از ماه ها قبل رایزنی و نامه نگاری های خود را در خصوص حل مشکلات صنفی کارکنان شرکت احیا صنعت آغاز کرده اند و همچنان نیز این فرآیند ادامه دارد. وی ادامه داد: احیا صنعت به عنوان یکی از بازوان قدرتمند شرکت واگن پارس اراک فعالیت می کند و مدیریت استان کارکنان این شرکت با واگن پارس را در یک سطح می بیند و با همه تلاش خود در جهت حفظ این واحد صنعتی تلاش می کند. معاون هماهنگی امور اقتصادی و توسعه منابع استانداری مرکزی بیان کرد: شرکت واگن پارس اراک در شرایط کنونی با حساسیت بسیار بالایی به فعالیت خود ادامه می دهد و برای حفظ جایگاه صنعتی این واحد تولیدی باید شرکت احیا صنعت حفظ شود. وی اظهار داشت: اعضای شورای کارگری احیا صنعت و واگن پارس اراک باید شرایط را کنترل کرده و اخبار پیگیری های مشکلات احیا صنعت به کارگران این واحد منتقل شود. فرخی گفت: معاونت هماهنگی امور اقتصادی و توسعه منابع استانداری مرکزی و حتی شخص استاندار همواره در دسترس هستند و مسئولان شرکت احیا صنعت و یا اعضای شوراهای کارگری این واحد تولیدی می توانند از روند جریان پیگیری های مشکلات احیا صنعت اطلاع پیدا کنند. وی بیان کرد: در شرایطی که دشمنان و معاندان نظام مقدس اسلامی به دنبال ضربه زدن به پایه های انقلاب اسلامی هستند تجمعات کارگری در شرایطی که مدیریت استان به دنبال پیگیری مشکلات این قشر از جامعه است می تواند مشکلات بیشتری را به وجود آورد و در راه رفع مشکلات این واحد صنعتی خلل وارد کند. معاون هماهنگی امور اقتصادی و توسعه منابع استانداری مرکزی افزود: جامعه کارگری همواره از حمایت های مدیریت ارشد استان مرکزی برخوردار بوده و مشکلات این قشر پیگیری می شود. فرخی بیان کرد: تامین نهاده های کشاورزی در استان مرکزی به کندی انجام می شود و با توجه به اینکه با توجه به اینکه این استان یکی از تولیدکنندگان عمده انواع محصولات کشاورزی است از شرکت رجا انتظار می رود چند واگن برای حمل و نقل نهاده های کشاورزی به استان مرکزی اختصاص دهد. شرکت احیا صنعت یکی از واحدهای زیر مجموعه واگن پارس اراک است که کار تعمیر واگن و لوکوموتیو را انجام می دهد.3017/3075            "}