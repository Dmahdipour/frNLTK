{"onTitr":"","titr":" سنگینی سایه مسایل اقتصادی بر سر یار مهربان","describe":" زنجان - ایرنا - شهروندان زنجانی بازدید کننده از نهمین نمایشگاه ناشران کشور، سایه سنگین مسائل اقتصادی، ناکافی بودن درآمد، در اولویت نبودن خرید کتاب در سبد هزینه های خانوار و افزایش قیمت کتاب را از دلایل مهم گریز از یار مهربان می دانند.", "text":"به گزارش ایرنا، نمایشگاه های مختلف هر کدام مخاطبان و طرفداران خاص خود را دارد و در این میان برگزاری نمایشگاه کتاب رخداد مهم  و فرصت بسیار خوبی برای بازدید از آخرین آثار ارائه شده در حوزه کتاب و کتابخوانی و پویایی هر چه بیشتر این بخش است.اما این روزها وضعیت نشر، کتاب و کتابخوانی حال خوشی ندارد و عوامل مختلف موجب شده این حوزه دستخوش تلاطم شود بطوری که اکنون بین خواننده و کتاب فاصله زیادی ایجاد شده است.از طرفی آمارها نیز از پایین بودن سرانه مطالعه در جامعه حکایت دارد که این میزان 2 دقیقه مطالعه در سال اعلام شده که البته بسیار ناچیز است، هر چند آمارهای متعددی در این بخش وجود دارد.طبق اعلام مدیرکل کتابخانه های عمومی این استان هم اکنون هشت درصد از جمعیت این استان عضو کتابخانه های عمومی هستند که این میزان سه درصد بیشتر از میانگین کشوری است.بنا به گفته امیرعلی نیکبخش در زمان حاضر از جمعیت یک میلیون و 57 هزار نفری استان زنجان، حدود 80 هزار نفر با عضویت در کتابخانه های عمومی این استان از خدمات ارائه شده بهره می برند.اینجا نمایشگاه بین المللی زنجان است جایی که نهمین نمایشگاه ناشران کشور برای علاقه مندان به کتاب و کتابخوانی برپا شده و فقط 2 روز دیگر میهمان هم استانی هاست.مسیرهای منتهی به نمایشگاه در ساعات عصر روز پایانی هفته که خانواده ها فرصت زیادی برای انجام کارهای مختلف به ویژه بازدید از نمایشگاه های اعلام شده را دارند، در مقایسه با روزهای گذشته قدری بیشتر شده است.لیدا 21 ساله با خانواده خود برای بازدید به این دوره از نمایشگاه آمده او در حال ورق زدن یکی از کتابهای به نمایش گذاشته در یکی از غرفه هاست، وی در پاسخ به وضعیت این رویداد فرهنگی گفت: بصورت تصادفی و از طریق تبلیغات در سطح شهر متوجه برگزاری این نمایشگاه شدم.وی ادامه داد: بخشی از نمایشگاه و تازه های کتاب را مشاهده کرده ام، اما قیمت های بالای آن امکان هزینه کرد را از سوی اکثر بازدید کنندگان سلب کرده است.مینا 17 ساله دیگر بازدید کننده این نمایشگاه اظهار داشت: پشت کنکوری هستم و با بن خرید کتاب توانستم با تخفیفی کتاب مورد نظر خود را بخرم اما به دلیل قیمت های سرسام آور کتابها نتواستم همه عناوین مورد نظرم را خریداری کنم.مادر مینا نیز اضافه کرد: قیمت کنونی کتاب ها بسیار بالاست که خرید آن در توان اقتصادی خانواده ها نیست و این در حالی است اغلب شهروندان تمایل دارند کتاب بخرند اما با توجه به نرخ بالای آن ترجیح می دهند اولویت های دیگری را لحاظ کنند.وی خاطرنشان کرد: وجود فضای مجازی نیز عامل مهم بی علاقگی مردم به کتاب و کتابخوانی و خرید این نوع محصول فرهنگی شده است بطوری که به راحتی می توانند فایل های مورد نظر را از این طریق دریافت کنند.در طرف دیگری سالن ازدحام جمعیت به مراتب از بخش های دیگر کمتر است ،تقی 42 سال دارد با کنجکاوی غرفه ها را یکی پس از دیگری می نگرد تا، شاید کتاب مورد نظر خود را پیدا کند، وی نیز در ارتباط با برگزاری این نمایشگاه گفت: کارمند هستم، کتابهای خوبی در این دوره از نمایشگاه نظرم را به خود جلب کرد، هر چند قیمت بالایی داشت اما به دلیل نیاز خریداری کردم و هم اکنون نیز به دنبال عنوان کتاب دانشگاهی هستم که تا کنون موفق به یافتن آن نشدم.آرش 18 ساله که به همراه دوستان خود، تعدادی کتاب درسی خریده است اظهار داشت: به دلیل نیاز به کتابهای کمک درسی با دوستانم به این نمایشگاه آمده ام، هر چند تعدادی عنوان کتاب خریداری کردیم اما قیمت ها بالا است.وی خاطر نشان کرد: به ندرت فرصت مطالعه آزاد دارم و بیشتر بر درس ها متمرکز می شوم و وجود مشکلات متعدد اقتصادی موجب شده حتی پدر و مادرها نیز از دوستی با کتاب گریزان باشند و فضای مجازی را جایگزین کنند.این مخاطب اظهار کرد: نبود اطلاع رسانی کافی از جمله علل نبود استقبال مناسب مردم از این نمایشگاه است و از طرفی مسائل مالی نیز معضلی است که عموم را گرفتار کرده و در نتیجه امکان خرید کتاب وجود ندارد.با اتمام ساعات چهارمین روز نهمین نمایشگاه ناشران کشور عده ای موفق به خرید کتاب مورد نظر خود شده و عده ای دیگر نیز بخاطر مسائل مالی از انجام این کار منصرف شده اند.به گزارش ایرنا سومین نمایشگاه مطبوعات و رسانه های استان همزمان با نهمین نمایشگاه سراسری کتاب زنجان از 9 تا 14 مهر در محل نمایشگاه کاسپین این شهر در حال برگزاری است. 9646/6085            "}