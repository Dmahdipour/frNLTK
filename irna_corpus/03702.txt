{"onTitr":"","titr":" دوستداران محیط زیست در نی ریز به معدن کاوان اعتراض کردند","describe":" شیراز - ایرنا - جمعی از دوستداران طبیعت در منطقه قطار بنه از بخش قطرویه شهرستان نی ریز در اعتراض به آنچه توسعه فعالیت های معدن کاوی و قطع درختان سرو کوهی در این منطقه نامیدند اعتراض کردند.", "text":"محمد جواد رنجبر عضو تشکل  زیست محیطی میراث ماندگار بختگان  سه شنبه به خبرنگار ایرنا گفت: شماری از مردم  قطار بنه، از بخش قطرویه شهرستان نی ریز در  اقدام اعتراضی و کاملا مردمی، به سوی معدنی که عرصه های طبیعی را تخریب کرده بود حرکت کردند. وی اضافه کرد: در این عمل، دوستداران طبیعت که با اطلاع  قبلی مسئولان انتظامی شهرستان نی ریز و با هماهنگی  انجام شد، ضمن حضور در محل استقرار دفتر معدن، اعتراض  خود را نسبت به تخریب عرصه های منابع طبیعی و بی توجهی به مراتع منطقه و نیز تجاوز به حقوق عامه مردم، اعلام داشتند و خواستار تعطیلی فعالیت های معدنی و نیز جلوگیری از تخریب بیشتر طبیعت منطقه شدند.این عضو تشکل زیست محیطی ادامه داد :متاسفانه بنا به اظهار منابع محلی ،تعداد بیش از 50  اصله از درختان ارس و وهل که جزو درختان بسیار ارزشمند و کمیاب و تحت حمایت است در کنار ده ها اصله درخت از گونه های بادام کوهی و بنه، در جریان جاده کشی و معدن کاوی در این منطقه در کوه های جنوبی منطقه قطاربنه، توسط ماشین آلات راه سازی یا معدنی، قلع و قمع شده است.رنجبر اضافه کرد : برای پنهان ماندن آثار این  قلع و قمع و تخریب طبیعت از دید مردم و مسئولان ، برخی افراد جای درختان را  با خاک پوشانده اند.عضو تشکل زیست محیطی میراث ماندگار بختگان  اضافه کرد: در پی این اقدام مردم ،تمام ماشین آلات سنگین و دستگاه‌های مربوط از محل  معدن به پایین دست، منتقل و  فعالیت های این معدن تعطیل شد.وی از مسئولان زیست محیطی خواست تا با عمل به وظایف قانونی خود در زمینه حفاظت از سرمایه های عمومی و احقاق حق مردم از تخریب ته مانده های منابع طبیعی و انفال  دراین منطقه جلوگیری به عمل آورند.شهرستان نی ریز در فاصله 250 کیلومتری شرق شیراز دراستان فارس قرار دارد.6113 /1876            "}