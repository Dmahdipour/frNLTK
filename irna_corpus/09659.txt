{"onTitr":"","titr":" 50 میلیارد ریال به منطقه ویژه اقتصادی جهرم اختصاص یافت","describe":" شیراز-ایرنا- مدیر عامل منطقه ویژه اقتصادی جهرم گفت: با هدف توسعه زیرساخت های این منطقه، 50 میلیارد ریال برای تکمیل طرح های آبرسانی آن ختصاص یافت.", "text":"پیام فخرو، سه ‌‌شنبه در گفت‌ و گو با ایرنا با اشاره به بازدید اخیر محمد رضا رضایی کوچی، نماینده مردم شهرستان جهرم و  رئیس کمیسیون عمران مجلس شورای اسلامی از روند پیشرفت عملیات اجرایی احداث منطقه ویژه اقتصادی جهرم، افزود: بر اساس مصوبه شورای برنامه‌ریزی و توسعه استان فارس، این مبلغ از محل ارتقای شاخص‌های توسعه اقتصادی برای تامین آب پایدار منطقه تجاری تخصیص یافته است. وی بیان داشت: پروانه بهره‌برداری از فاز نخست منطقه ویژه اقتصادی جهرم از سوی مشاور رئیس جمهوری و دبیر شورای‌عالی مناطق آزاد و ویژه اقتصادی در شهریور ماه 97 صادر شد. مدیرعامل منطقه ویژه اقتصادی جهرم اظهار کرد: با توجه به اینکه همه تاسیسات زیربنایی منطقه ویژه اقتصادی جهرم در حال اتمام است و آمادگی جلب و جذب سرمایه‌گذار به‌ صورت جدی وجود دارد، به زودی گمرک این منطقه نیز فعال خواهد شد. فخرو تاکید کرد: پس از اخذ صدور مجوز، طرح جامع منطقه و ابلاغ آن از سوی هیات دولت، نخستین مجوز بهره‌برداری مناطق ویژه به نام منطقه ویژه اقتصادی جهرم صادر شد و این اقدام یکی از موفقیت‌های بزرگ برای این منطقه است. وی همچنین اظهار داشت: بین منطقه ویژه اقتصادی جهرم و منطقه ویژه اقتصادی بندر شهید رجایی، با هدف افزایش تحرک اقتصادی و تسهیل در امور خدمات‌ رسانی به فعالان اقتصادی در زمینه‌های مختلف، تفاهم‌نامه همکاری منعقد شده است. منطقه ویژه اقتصادی جهرم که یکی از پنج منطقه ویژه مصوب در استان فارس است، در جاده شیراز به جهرم و در فاصله حدود 30 کیلومتری شهر جهرم واقع شده است. مطالعات جامع این منطقه ویژه در سال 1391 و با هدف گسترش حوزه صنعت و افزایش اشتغال در این منطقه آغاز شد.این منطقه ویژه زیر نظر سازمان گسترش و نوسازی صنایع ایران (ایدرو) و با گراش تجاری - صنعتی در قالب 2 فاز راه اندازی خواهد شد.فاز نخست آن در فضایی به وسعت حدود 73 هکتار و فاز دوم آن در زمینی به مساحت حدود 266 هکتار و در مجموع این منطقه ویژه اقتصادی در 339 هکتار آماده بهره برداری خواهد شد.شهرستان جهرم در فاصله 193کیلومتری جنوب شرقی شیراز واقع شده است. در استان فارس در حال حاضر شیراز دارای منطقه ویژه اقتصادی است و راه اندازی این منطقه برای شهرستان فسا نیز مصوب شده است. منطقه ویژه اقتصادی، محدوده جغرافیایی مشخصی در مبادی ورودی یا در داخل کشور است که با هدف جذب سرمایه های خارجی و داخلی و همچنین ایجاد عرصه فعالیت های تولیدی و تجاری برای افزایش صادرات کالا و ارائه بهینه خدمات برای حضور فعال در بازارهای منطقه ای و بین المللی ایجاد می شود. از جمله مزایای منطقه ویژه اقتصادی، صدور مجوز ساخت و پایان کار سرمایه گذاری و تولیدی به صورت رایگان، تبعیت از قانون کار مناطق آزاد تجاری و صنعتی، ورود ماشین آلات خط تولید و ابزار و اثاثیه بدون عوارض گمرکی، فعالیت گمرکی تا سقف ارزش افزوده و پرداخت عوارض گمرکی مازاد بر ارزش افزوده قطعات خارجی در تولیدات، خرده فروشی کالا برای اتباع خارجی و تخفیف مالیاتی ویژه است.9910 /6118            "}