{"onTitr":" آیت الله مکارم شیرازی:    ","titr":" احتکار، کم فروشی و تقلب نوعی شرک است","describe":" قم - ایرنا - آیت الله ناصر مکارم شیرازی از مراجع تقلید گفت: احتکار، کم فروشی، تقلب، توسل به دشمنان و ... نوعی شرک است که برخی از افراد گرفتار این افعال شده اند.", "text":"به گزارش ایرنا از مرکز خبر حوزه ، وی روز چهارشنبه در درس خارج فقه در مسجد اعظم قم افزود: با دقت در منابع اسلامی مشاهده می کنیم که اسلام در توحید و کفر در شرک خلاصه می شود و باید مراقب رفتار و کردار خود باشیم که از دایره اسلام خارج نشویم.وی اظهار داشت: جالب است که عداوت و دشمنی مردم نسبت به یکدیگر در کنار شرک گذاشته شده است که باید تلنگری برای ما باشد تا مراقب باشیم.آیت الله مکارم شیرازی اظهار داشت: اسلام دین دوستی و برادری است؛ آیا سزاوار است که بین برادران این همه عداوت و دشمنی باشد؟ سزاوار است که کینه ها را مخفی نگه دارند و هرزمان که لازم شد، ظاهر کنند؟ در گذشته بزرگترها مشکلات را حل می کردند؛ اما برخی امروز سریع به سراغ دادگاه و پرونده سازی می روند؛ باید به همان روزها برگشته و بزرگان مشکلات میان خانواده را حل کنند.وی درادامه به بیان اشکالاتی به دستگاه قضا  اشاره کرد و گفت: درحال حاضر عده ای از جوانان بی گناه به واسطه مسئله مهریه در زندان به سر می برند که اشکالاتی در این موضوع وجود دارد.وی با بیان این مطلب که تفاوتی میان «عندالمطالبه» و «عندالاستطاعه» وجود ندارد، اظهار داشت: اگر طرف مقابل، مطالبه هم کند؛ ولی قدرت و استطاعت وجود نداشته باشد، این مطالبه اثر نمی کند؛ قدرت، شرط عامه همه تکالیف است؛ فرقی میان این دو لفظ نیست که اصرار دارند این دو را از هم جدا کنند.آیت الله مکارم شیرازی گفت: اشکال دوم آن است که در دستورات اسلامی آمده شخصی که توانی مالی داشته و بدهی خود را نمی دهد را زندانی کنیم؛ اما کسی که توانایی ندارد را نمی توان زندانی کرد؛ اگر شک بر توانایی مالی داریم، اصل بر نداشتن اوست.وی خاطرنشان کرد: امروز چند هزار جوان در زندان به خاطر مهریه حضور دارند؛ بیایید مسائل شرعی را حل کنید؛ اصل بر اعسار و نداشتن است؛ نه توانایی مالی اشخاص.وی گفت: چرا زندان ها را پر و ما را بدنام می کنید؟ دستگاه قضایی باید مطابق احکام اسلامی باشد؛ چرا عده ای بر خلاف احکام اسلامی زندانی می شوند؟آیت الله مکارم شیرازی افزود: اصل بر اعسار است؛ اما اگر عده ای هم ثابت کردند که این شخص توانایی مالی ندارد، سراغ تقسیط می روند و می بینیم که این اقساط 40 تا 50 سال طول می کشد و می گویند که تا تمام قسط ها را نداد، زن تمکین نباید بکند؛ بارها گفته ایم که چرا حکمی می دهید که هرشخصی می شنود، بخندد؟ آیا باید حکمی داد که مردم بخندند؟وی گفت: ما می گوییم که بدهی اول را که داد، بدهی امروز او تمام شده و بدهی بعدی برای ماه بعد است؛ این شخص تا امروز بدهی خود را داده و زن باید تمکین کند؛ این مسئله مطابق آداب اسلامی است؛ عیب ماست که حوزه ما از دستگاه قضایی و دستگاه قضایی از حوزه جدا شود.این مرجع تقلید افزود: نکته سوم اینکه مهریه را 110 سکه بهار آزادی قرار دادند و آن روز قیمت هر سکه، یک میلیون تومان بود، اما امروز قریب به 5 میلیون تومان است؛ آیا باید همین قیمت امروز را داد؟ که ما می گوییم خیر؛ باید به صورت متعارف پرداخت کرد؛ نه اینکه 5 برابر قیمت آن روز پرداخت کنند.وی گفت: تفاوت های متعارف قابل قبول است؛ اما تفاوت های غیرمتعارف باید تعدیل شود؛ آیا هیچ عاقلی می گوید که اگر فلان جنس 10 برابر شد، ما باید 10 برابر پرداخت کنیم؟آیت الله مکارم شیرازی گفت: امیدواریم مسئولان دستگاه قضا با حوزویان نشسته و مشکلات موجود را مرتفع ساخته تا مردم سرگردان نباشند. 2085/ 6133/            "}