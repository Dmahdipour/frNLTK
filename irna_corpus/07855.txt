{"onTitr":"","titr":" نگاهی به جشنواره ملی عکس زعفران در تربت حیدریه و زاوه","describe":" تربت حیدریه - ایرنا - جشنواره ملی عکس زعفران در تربت حیدریه و زاوه که دست اندرکاران آن در تدارک برپایی چهارمین دوره آن هستند نیازمند واکاوی برای هدایت در مسیر درست است.", "text":"به گزارش ایرنا،117 هزار خانوار در استان خراسان رضوی به کشت زعفران مشغولند که از این تعداد 14 تا 15 هزار خانوار در شهرستان تربت حیدریه هستند.  بر اساس گزارش های جهاد کشاورزی تربت حیدریه و زاوه 79 درصد نیروی کار تربت حیدریه در گستره 91 هزار هکتار از زمین های کشاورزی و باغی این شهرستان به کشاورزی اشتغال دارند. یکی از شاخص ترین محصولات کشاورزی شهرستان تربت حیدریه که در ایران و جهان رتبه نخست را به خود اختصاص داده، زعفران است. تولید زعفران یکی از مهمترین منبع اشتغال و درآمد تربت حیدریه می باشد که برای حدود 400 هزار نفر روز طی مراحل کاشت، داشت و برداشت این محصول اشتغال ایجاد می کند. تعداد بهره برداران بخش کشاورزی زاوه نیز 17 هزار نفر است که 90 درصد آنها به کشت زعفران مشغول هستند. در حالی که متوسط تولید زعفران در استان خراسان رضوی چهار کیلو گرم در هر هکتار است، این رقم در شهرستان تربت حیدریه 3.8 تا 4،2 کیلو گرم در هکتار است که سالانه تولید 32 تن زعفران خشک را برای این خطه به همراه دارد و در شهرستان زاوه نیز بطور متوسط همین ارقام  وجود دارد ولی در سال های اخیر به دلیل کاهش نزولات جوی، شاهد کاهش میزان تولید زعفران در این منطقه هستیم. آنچه در این میان مورد غفلت قرار گرفته نقش رسانه ها در این زمینه و جشنواره ملی عکس زعفران در این منطقه است.دست اندرکاران جشنواره ملی عکس زعفران در تربت حیدریه و زاوه معتقدند طی سه سال اخیر با کمک هنر و به طور تخصصی هنر عکاسی در رونق بازار زعفران این خطه نقش مثبت و تاثیرگذار داشته اند.** تاریخچه جشنواره ملی عکس زعفران تربت حیدریه و زاوه رئیس سابق اداره فرهنگ و ارشاد اسلامی زاوه و از پایه گذاران جشنواره ملی عکس زعفران به خبرنگار ایرنا گفت: بخش عکس جشنواره زعفران با عنوان جشنواره ملی طلای سرخ، اوایل سال های دهه 80 در شهرستان قاین استان خراسان جنوبی برگزار می شد. محمد امانی افزود: سال 1388 محل برگزاری جشنواره عکس زعفران به زاوه منتقل شد و در سال 1394 پس از اخذ مجوز از اداره کل فرهنگ و ارشاد اسلامی خراسان رضوی با حمایت بخش خصوصی و مسئولین مرتبط شهرستان های زاوه و تربت حیدریه فراخوان جشنواره ملی عکس زعفران در تربت حیدریه و زاوه منتشر شد و با انتخاب دبیر جشنواره این شکل از برگزاری جشنواره عکس زعفران برای نخستین دوره آغاز شد.وی اظهار داشت: حضور سفیر وقت کشور اندونزی که عکاس نیز بود، حضور رسانه های معتبر بین المللی از جمله رسانه های کشورهای اسپانیا، آمریکا و روسیه و همچنین برپایی نخستین تور گردشگری زعفران کشور، از جمله افتخارات این جشنواره در دوره نخست بود و نتیجه انعکاس رسانه ای آن در خارج کشور، اظهار تمایل گردشگران آمریکایی برای حضور در مزارع زعفران این منطقه شد. امانی گفت: برای برگزاری جشنواره نخست در مجموع 310 میلیون ریال به حساب جشنواره واریز شد و در همین دوران نمایشگاه جشنواره عکس زعفران در مجلس شورای اسلامی و منطقه آزاد تجاری اروند نیز برپا شد. وی افزود: در دوره دوم این جشنواره در سال 1395 نیز از هشت سفیر دعوت به عمل آمد و خبرگزاری رسمی ترکیه  (آناتولی) نیز برای پوشش خبری حضور یافت و گزارش های خوبی از جشنواره در آژانس گتی ایمیجز و سایر رسانه ها منتشر کرد. امانی اظهار داشت: برای برگزاری دومین دوره جشنواره در مجموع 370 میلیون ریال به حساب جشنواره واریز شد.دبیر سومین جشنواره ملی عکس زعفران در تربت حیدریه و زاوه نیز گفت: همکاری و حضور رسانه های محلی در این جشنواره طی سال گذشته بسیار خوب بود و علاوه بر آن عکاسان و تصویربرداران شبکه های خبری داخلی و خارجی نیز به تربت حیدریه آمده بودند.  سلیمان گلی در باره تاثیر جشنواره بر زندگی مردم و کشاورزان تربت حیدریه افزود: نباید انتظار داشت ظرف سه سال تاثیر بسیار داشته باشد اما  افزایش قیمت زعفران در این مدت اگر به چند عامل وابسته باشد، یکی از این عوامل برگزاری جشنواره عکس و نقش رسانه های جمعی است.وی به یکی از اقدامات شاخص جشنواره سوم اشاره کرد و اظهار داشت: پارسال نمایشگاهی از آثار منتخب سه جشنواره در شهرهای مشهد، تهران، تبریز، اراک، بیرجند و اصفهان برگزار شد که امسال نیز این برنامه با جدیت دنبال خواهد شد و قصد داریم در صورت مناسب بودن وضعیت مالی در اروپا نیز نمایشگاه هایی دایر کنیم. گلی گفت: امسال نیز در دوره چهارم قصد داریم به 2 شیوه این نمایشگاه را برگزار کنیم که شیوه نخست همان نمایشگاه های اختصاصی است و شیوه دوم نیز برپایی نمایشگاه های هنری یا نمایشگاه های مناسبتی در دیگر شهرهای کشور است.  ** نبود محل اسکان مناسب برای میهمانان جشنوارهمسئول مالی و مترجم جشنواره نیز گفت: یکی از کمبودهای مشهود در ایام برگزاری جشنواره، نبود محل اسکان مناسب برای میهمانان است که برای ما بسیار خجالت آور می باشد. مرتضی توکلی فر با قدردانی از همکاری دستگاه های دولتی در واگذاری مهمانسراهای خود برای اسکان مهمانان جشنواره افزود: البته مهمانان خارجی انتظار داشتند حداقل هایی را داشته باشیم که سعی می کنیم در جشنواره چهارم این نواقص را برطرف کنیم. وی اظهار داشت: مسئولان باید دست کم در ایام برگزاری جشنواره، یک بازارچه یا فضای گردشگری برای عرضه صنایع دستی و سوغات محلی تربت حیدریه فراهم کنند تا عکاسان مهمان علاوه بر مزارع زعفران از این فضاها نیز عکاسی، مستند سازی و خرید کنند. چهارمین جشنواره ملی عکس زعفران تربت حیدریه و زاوه با هدف معرفی زعفران به عنوان محصول پایه این خطه که بزرگترین تولید کننده طلای سرخ کشور و جهان است و کمک به افزایش سرانه مصرف زعفران، روزهای 18 تا 22 آبان ماه امسال در تربت حیدریه برگزار می شود.6121 / 6053            "}