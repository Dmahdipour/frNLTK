{"onTitr":" فرمانده انتظامی کرمانشاه:    ","titr":" 120 میلیارد ریال کالای قاچاق و احتکاری در کرمانشاه کشف شد","describe":" کرمانشاه - ایرنا - فرمانده انتظامی کرمانشاه ، از کشف 120 میلیارد ریال کالای قاچاق و احتکار شده در این شهرستان با تلاش ماموران انتظامی طی 6 ماه سپری شده از سال جاری خبر داد.", "text":"به گزارش خبرنگار ایرنا؛ سرهنگ «حسین براری» روز چهارشنبه در نشستی خبری اظهار داشت: در این راستا 100 پرونده تشکیل و 82 نفر نیز دستگیر و تحویل مراجع قضائی شدند. وی ادامه داد: از ابتدای سال جاری جاری تا پایان شهریور هفت هزار و 500 متهم در زمینه های مختلف دستگیر شدند که 2 هزار و 963 نفر آن ها در ارتباط با موضوع سرقت بوده است. سرهنگ براری ادامه داد: عمده سرقت ها که 40 درصد آن را شامل می شود پیرامون خودرو، قطعات و محتویات داخل آن است که می طلبد مردم بیشتر مراقبت کنند. فرمانده انتظامی کرمانشاه با بیان اینکه 16 طرح مبارزه با سرقت اجرا شده است، گفت: در دستگیری ها 36 درصد و در کشفیات سرقت نیز 24 درصد نسبت به 6 ماهه اول سال قبل رشد داشته است. وی همچنین با اشاره به آمار قتل های صورت گرفته و بیان اینکه در نیمه نخست امسال 18 قتل در سطح شهرستان به وقوع پیوسته، خاطرنشان کرد: این تعداد قتل در مقایسه با سال گذشته که 24 فقره بود حدود 25 درصد کاهش داشته است. سرهنگ براری در ادامه از اجرای 32 طرح ارتقا امنیت اجتماعی به منظور برخورد با وسایل نقلیه متخلف خبر داد و گفت: در مجموع پنج هزار و 413 وسیله نقلیه متخلف توقیف شد که چهار هزار و 477 مورد آن خودرو و 936 دستگاه نیز موتورسیکلت بوده است. رئیس پلیس شهرستان کرمانشاه از اجرای 17 طرح مبارزه با موادمخدر نیز خبر داد و گفت: در این طرح ها علاوه بر کشف 85 کیلوگرم مواد مخدر، 160 نفر از عمده فروشان و 300 نفر از خرده فروشان نیز دستگیر شدند. وی تصریح کرد: بخش دیگری از اقدام های صورت گرفته در حوزه کارهای مشاوره ای است به گونه ای که از سه هزار و 416 پرونده ارجاع شده به واحدهای مشاوره ای، 68 درصد آنها منجر به سازش شده است. سرهنگ براری ، برگزاری 91 کلاس مشاوره گروهی و 124 جلسه آموزش همگانی در بحث پیشگیری را از دیگر اقدام های صورت گرفته توسط پلیس شهرستان کرمانشاه عنوان کرد. این مقام انتظامی ، همچنین به وجود 802 پلیس افتخاری در مجموعه انتظامی شهرستان کرمانشاه اشاره کرد و گفت: 649 نفر آن ها در سطح یک و 153 نفر در سطح 2 قرار دارند. وی یادآوری کرد: جوانانی که علاقه مند به همکاری با مجموعه انتظامی کرمانشاه هستند می توانند با مراجعه به پلیس شهرستان جزئیات بیشتری از نحوه همکاری به صورت پاره وقت را دریافت کنند. سرهنگ براری در پایان با بیان اینکه 90 درصد جرائم در مرکز استان (شهر کرمانشاه) رخ می دهد از آمادگی پلیس برای برخورد با هرگونه ناامنی و اقدام های مجرمانه مخلان نظم و امنیت عمومی خبر داد. 7458/8066            "}