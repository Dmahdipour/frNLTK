{"onTitr":" کارشناس هواشناسی:    ","titr":" هوای یزد هفته آینده تحت تأثیر امواج ناپایدار خواهد بود","describe":" یزد - ایرنا - کارشناس پیش‌بینی اداره کل هواشناسی یزد گفت: هفته آینده با توجه به نفوذ و تأثیر امواج ناپایدار در استان شاهد رگبار باران و افزایش ابر در برخی مناطق خواهیم بود.", "text":"محمدرضا شیر غلامی روز چهارشنبه در گفت‌وگو با خبرنگار ایرنا افزود: امروز و فردا دما هوا موقتاً یک تا 2 درجه افزایش می‌یابد و اوایل هفته آینده کاهش خواهد یافت. وی اظهار داشت: دمای هوا در شهر یزد دیروز(سه‌شنبه) 16 تا 27درجه سلسیوس در نوسان بود و پیش‌بینی می‌شود که در گرم‌ترین ساعت امروز به 28 درجه ، و 2 روز آینده به 29 درجه سانتی‌گراد بالای صفر برسد. شیر غلامی تصریح کرد: دمای هوا شهر یزد چهارشنبه‌شب در خنک‌ترین ساعت به 16 درجه سانتی‌گراد و 2 شب آینده به 17 درجه سلسیوس می‌رسد. وی ادامه داد: روزهای پایانی هفته جاری پدیده جوی خاصی در استان نخواهیم داشت اما از اواخر روز جمعه هوا تحت تأثیر امواج ناپایدار قرار می‌گیرد. به گفته شیر غلامی در 24 ساعت گذشته در سرو ارنان ، کهدوئیه و علی‌آباد چهل گزی به ترتیب 11 ، سه و 2.5 میلی‌متر بارندگی ثبت شد. این کارشناس هواشناسی گرم‌ترین نقطه استان در 24 ساعت گذشته را با بیشینه 30 درجه سانتی‌گراد و خنک‌ترین آن را نصرآباد ، ندوشن ، سبز دشت و بیداخوید با کمینه هفت درجه سلسیوس ذکر کرد. وی ادامه داد: بارندگی کشور در 6 ماهه دوم سال آبی 98 -97، در حد نرمال پیش‌بینی می‌شود، و از اواخر آذر تا دی‌ماه با کاهش بارندگی روبرو خواهیم بود. شیر غلامی تأکید کرد که دوباره شاهد فعالیت سامانه‌های بارشی به‌ویژه در عرض‌های جنوبی‌تر کشور در ماه‌های پایانی سال خواهیم بود. کارشناس پیش‌بینی هواشناسی یزد یادآور شد: میانگین دمای هوای استان در فصل پاییز نیم تا یک درجه و در مناطق شرقی یک تا 2 درجه بیش‌تر از حد نرمال پیش‌بینی‌شده است. 2088/ 2047            "}