{"onTitr":"","titr":" واژگونی اتوبوس در تبریز 2 کشته و 40 زخمی بر جا گذاشت","describe":" تبریز - ایرنا - معاون سیاسی امنیتی استاندار آذربایجان شرقی گفت: بر اثر واژگونی یک دستگاه اتوبوس حامل دانش آموزان دختر در تبریز 2 نفر کشته و 40 نفر مصدوم شدند.", "text":"رحیم شهرتی فر روز چهارشنبه در گفت و گو با ایرنا اظهار داشت: این حادثه بعد از ظهر امروز در اتوبان پیامبر اعظم در محدوده شهرک خاوران رخ داد. وی ادامه داد: با اعلام این حادثه، کارشناسان اورژانس و امدادگران هلال احمر و همچنین آتش نشانان بلافاصله به محل اعزام شدند. شهرتی فر گفت: 38 مصدوم این حادثه به بیمارستان امام رضا (ع)، یک نفر به بیمارستان شهدا و یک نفر نیز به بیمارستان سینا اعزام شدند. وی اضافه کرد: اکثر مصدومان به صورت سرپایی مداوا شدند. معاون سیاسی و امنیتی استاندار آذربایجان شرقی در پاسخ به این سوال که آیا این اتوبوس حامل کاروان راهیان نور بوده یا نه، گفت: این اتوبوس در مسیر بستان آباد به ارومیه در حال تردد بود و هنوز اطلاعاتی در خصوص ماهیت حادثه دیدگان آن نداریم. در همین حال پلیس راهور ناجا اعلام کرد بررسی های اولیه نشان می دهد تخطی از سرعت مطمئن از سوی راننده اتوبوس و لغزندگی جاده دلیل وقوع این حادثه بوده است. در فضای مجازی و شبکه های اجتماعی ادعا شده که اتوبوس حادثه دیده حامل دانش آموزان کاروان راهیان نور بوده است . 6120/518            "}