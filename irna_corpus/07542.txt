{"onTitr":"","titr":" اکیپ‌های عملیاتی برق و گاز به مناطق سیل‌زده گیلان اعزام شدند","describe":" رشت - ایرنا - وزش باد و بارش شدید باران در مناطقی از گیلان مشکلاتی را به وجود آورده و اکیپ‌های عملیاتی برق و گاز به مناطق سیل‌زده رودسر و املش در شرق استان اعزام شده اند.", "text":"مدیر روابط عمومی شرکت توزیع نیروی برق گیلان روز شنبه در این ارتباط به ایرنا گفت: بیشتر قطعی برق در استان، موردی و بر اثر سقوط شاخه های درختان روی کابل ها بوده که رفع شده است.حمیدرضا حکمت بیشترین مشکل کنونی را مربوط به روستای سجیدان شهرستان رودسر ذکر و اضافه کرد: بر اثر تخریب پایه های بتنی یا چوبی ناشی از سیلاب، برق این منطقه قطع است.وی با بیان اینکه هنوز خسارت ها در این منطقه مشخص نیست، ادامه داد: اکیپ های عملیاتی برق به این منطقه اعزام شده اند تا ضمن بررسی و برآورد خسارت ها و تعداد خانوارهایی که برق آنان قطع شده، هرچه سریع‌تر به رفع مشکل بپردازند.حسین اکبر مدیرعامل شرکت گاز گیلان نیز در گفت وگو با ایرنا از قطعی گاز یک واحد مسکونی در بخش رانکوه شهرستان املش بر اثر رانش زمین خبر داد.وی ادامه داد: تاکنون مشکل خاصی ناشی از قطعی گاز از شهرستان ها اعلام نشده ولی اکیپ های عملیاتی به منطقه یادشده در املش، اعزام شده اند.شهرستان های رودسر و املش در شرق استان گیلان قرار دارند.مدیرکل راهداری و حمل و نقل جاده ای گیلان نیز در گفت وگو با ایرنا اظهار داشت: میزان بارش بارش طی روز گذشته به اندازه ای زیاد بود که برخی راه ها بویژه در حوزه های فرعی و روستایی، تحت تأثیر بارندگی ها قرار گرفت.محمدرضا نازک کار افزود: با بارش شدید باران، آب بسیاری از رودخانه ها و مسیل ها بالا آمد و موجب آب‌گرفتگی و آمدن گل و لای و شاخه های درختان روی سطح مسیرهای روستایی و فرعی استان شده است.وی بیشترین شهرستان های متاثر از این بارندگی ها را تالش، رضوانشهر، صومعه سرا ، شفت ، فومن، لنگرود و رودسر عنوان و اضافه کرد: در حال حاضر تمامی راه های مواصلاتی گیلان به غیر از پونل - خلخال که  براثر رانش جاده در سیل اخیر بسته شده بود، باز است.به گفته نازک کار؛ راهداران از زمان شروع بارش ها به صورت شبانه روزی و بی وقفه تلاش می کنند تا مسیرهایی همچون اسالم - خلخال را بازنگه دارند با این وجود، از هم وطنان می خواهیم از ترددهای غیرضروری بویژه در حاشیه رودخانه ها و مسیل ها خودداری کنند.اداره کل هواشناسی گیلان با اشاره به ادامه بارش ها به تناوب تا فردا (یکشنبه) آسمان استان برای امروز را ابری و مه آلود ، بارندگی، وزش باد ( گاهی شدید و یا خیلی شدید) رعد و برق ، کاهش دما و اواخر وقت کاهش ناپایداری پیش بینی کرده است. به دنبال بارش های شدید در گیلان بویژه مناطق شرقی استان از جمله شهرستان های لاهیجان، لنگرود و رودسر، مصطفی سالاری استاندار گیلان غروب جمعه به منظور بازدید از مناطق آبگرفته و روند خدمات رسانی، به این شهرستان ها سفر کرد. علی اوسط اکبری مقدم سرپرست معاونت هماهنگی امور عمرانی استانداری گیلان نیز به ایرنا گفت که تمامی تمهیدات لازم برای مقابله با دشواری ها و خسارت های احتمالی ناشی از بارش های شدید باران در استان اندیشیده شده است. 7296/2007            "}