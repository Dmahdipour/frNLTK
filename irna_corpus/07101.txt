{"onTitr":"","titr":" مسابقات بوکس نونهالان منطقه 2 کشور در زنجان به تعویق افتاد","describe":" زنجان - ایرنا - مسئول کمیته داوران هیات بوکس استان زنجان، گفت: زمان برگزاری رقابت های بوکس نونهالان منطقه 2 کشور در زنجان به تعویق افتاد.", "text":"امیرحسین صالحی زنجانی روز شنبه در گفت و گو با خبرنگار ایرنا، افزود: این مسابقه قرار بود در 18 وزن مختلف و از 12 تا 14 مهر جاری به میزبانی زنجان در سالن 6 هزار نفری مجموعه ورزشی انقلاب این شهر برگزار شود.وی، نبود خوابگاه و آماده نبودن سالن را از عمده دلایل برگزار نشدن این رقابت ها ذکر کرد و اظهار داشت: قرار است 19 تا 20مهر جاری، رقابت های بوکس نونهالان منطقه 2 کشور که شامل استان های زنجان، اردبیل، آذربایجان شرقی، آذربایجان غربی و گیلان است در سالن 6 هزار نفری امام خمینی (ره) مجموعه ورزشی انقلاب زنجان برگزار شود.صالحی با بیان اینکه هر استان می تواند با 18 ورزشکار به همراه یک مربی و سرپرست در این پیکارها شرکت کند، افزود: به منظور انتخاب بوکسورهای نونهال زنجان برای شرکت در این رقابت ها، روز جمعه /6 مهر جاری/ مسابقات انتخابی با حضور ورزشکاران شهرستان های زنجان، ابهر، خرمدره، خدابنده و سلطانیه، برگزار شد.      مسئول کمیته داوران فدراسیون هیات بوکس استان زنجان گفت: داوری این مسابقات بنا به صلاحدید فدراسیون از استان های دیگر خواهد بود و قریب 12 داور آن را قضاوت خواهند کرد.به گزارش ایرنا، در حال حاضر ورزش بوکس در شهرستان های زنجان، ابهر، خرمدره، سلطانیه و خدابنده فعال است و تلاش می شود تا در شهرستان های طارم، ایجرود و ماهنشان نیز راه اندازی شود.در زمان حاضر در سطح استان زنجان، قریب 2 هزار ورزشکار در رشته بوکس فعالیت دارند که 50 درصد این بوکسورها به صورت رسمی و بیمه شده هستند و بیش از 300 نفر آنان را نونهالان تشکیل می دهد.6084/6085            "}