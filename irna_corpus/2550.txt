{"onTitr":"","titr":" ووشوکاران خراسان جنوبی در لیگ دسته یک رقابت می کنند","describe":" بیرجند - ایرنا - رئیس هیات ووشو خراسان جنوبی گفت: چهار نفر از ورزشکاران رشته ووشو استان امسال در لیگ دسته یک کشور به رقابت می پردازند.", "text":"به گزارش ایرنا وحید خرمشاد سه شنبه شب در یادواره شهدای ورزشکار و همایش اولیای ووشوکاران و مربیان ووشو در بیرجند افزود: امسال ورزشکاران خراسان جنوبی سهمیه لیگ دسته یک ووشو را کسب کردند اما به دلیل کمبودهای مالی این قهرمانان در تیم های سایر استان ها ساماندهی شدند و جمعه هفته آینده در تهران به رقابت می پردازند. وی اظهار داشت: ورزشکاران ووشو در عرصه قهرمانی هر سال جزو برترین های ورزش استان هستند. رئیس هیات ووشوی خراسان جنوبی با اشاره به وجود داوران مطرح ملی و بین المللی در ووشو استان گفت: مدرس مربی گری دوره های فدراسیون در استان حضور دارد. وی به سابقه حضور ورزشکاران خراسان جنوبی در لیگ برتر ووشو اشاره کرد و افزود: با توجه به اینکه کارهای امروزی با تکنولوژی همراه شده جوانان و نوجوانان فعالیت بدنی سابق را ندارند لذا توصیه می شود برای تزریق نشاط به جامعه و خانواده فرزندان با محیط های ورزشی ارتباط نزدیک داشته باشند. خرمشاد با تاکید بر اینکه هیچ وقت ورزش مانع درس خواندن نیست گفت: همین ووشوکاران در عرصه ملی مدال آور هستند و در مدارس نمونه هم درس می خوانند. وی با بیان اینکه بسیاری از امراض به خاطر نداشتن فعالیت جسمی است گفت: بسیاری از جوانان در معرض این آسیب های جسمی و روحی قرار می گیرند. خرمشاد با اشاره به تجربیات خود در عرصه ورزش اظهار داشت: سن بلوغ بسیار حساس است و اگر جوانان و نوجوانان در این سن با ورزش سرگرم شوند انرژی وافر نوجوانی در مسیر درست هدایت می شود. وی افزایش آستانه تحمل را از دیگر مزایای ورزش عنوان کرد و گفت: کسانی که ورزش را جدی دنبال کرده اند آینده موفقی هم دارند و به ندرت دیده شده که از بین ورزشکاران موفق کسی بیکار باشد. رئیس هیات ووشو خراسان جنوبی یادآور شد: ورزش را می شود در کنار برنامه های اجتماعی ادامه داد و چه بسا به ارتقای جایگاه اجتماعی افراد هم کمک می کند. وی با اشاره به جایگاه محبوب پهلوانی در جامعه گفت: با فعالیت های ورزشی اعتماد به نفس ایجاد می شود و جوانان و نوجوانان می توانند با فراگرفتن ورزش های رزمی در مقابل بی عدالتی و ناحقی بیایستند. خرمشاد تاکید کرد: فرزندان باید از طریق خانواده به سمت ورزش تشویق شوند تا آینده خوبی برای آنها رقم بخورد. وی با تاکید بر اینکه والدین نباید برای پیشرفت فرزندان خود عجله کنند افزود: استعدادهای افراد متفاوت است و باید براساس ظرفیت فرد رفتار او سنجیده شود. رئیس هیات ووشو خراسان جنوبی با اشاره به فعالیت بیش از 70 هزار ووشوکار در کشور تصریح کرد: از این تعداد فقط چهار نفر به مسابقات آسیایی راه یافتند لذا الزاما هر کسی که وارد رشته ورزشی شود نباید انتظار قهرمانی از او داشت. 9893*3028            "}