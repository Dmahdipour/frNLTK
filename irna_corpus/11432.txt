{"onTitr":"","titr":" 6 پرونده اخلال در نظام اقتصادی در قزوین تشکیل شده است","describe":" قزوین – ایرنا – سرپرست دادستانی عمومی و انقلاب استان قزوین گفت:  6 پرونده دانه درشت اخلال در نظام اقتصادی در قزوین تشکیل شده است و بدون هیچ اغماض و ارفاقی با آنها برخورد خواهد شد.", "text":"حجت الاسلام و المسلمین محسن کرمی روز سه شنبه در حاشیه عرضه یک محموله پروفیل کشف شده در قزوین به خبرنگار ایرنا گفت: این پرونده ها با مبالغ متفاوت در زمینه خودروهای سنگین و نیمه سنگین، لوازم خانگی، لوازم یدکی خودرو و... در قزوین تشکیل شده و با عنوان اخلال در نظام اقتصادی کشور مورد رسیدگی قرار می گیرند.سرپرست دادستانی قزوین با بیان اینکه عنوان احتکار و اختفای کالاها با اخلال در نظام اقتصادی کشور متمایز است، یادآور شد: در مقوله اول سازمان تعزیرات حکومتی با رای الزام به فروش طبق قیمت مصوب برای عرضه کالاهای احتکار یا اختفا شده اقدام می کند ولی در موضوع دوم شعب بازرسی قوه قضاییه وارد عمل شده و حکم اعدام یا تا 20 سال حبس برای محکوم صادر می شود. وی افزود: امنیت روانی و وضعیت معیشتی و اقتصادی مردم در اولویت قوه قضاییه قرار دارد و به هیچ وجه آن را فدای سودجویی و زیاده خواهی برخی نخواهد کرد.این مسئول قضایی با اشاره به کشف انبارهای احتکار کالاهای اساسی، ادامه داد: رسیدگی قضایی به پرونده های احتکار و اختفا در کمتر از یک هفته انجام می شود ولی کارشناسی قیمت و طی سایر فعالیت های اداری کمی زمانبر است.وی گفت: در قیمت گذاری کالاهای کشف شده با مشکلاتی مواجه هستیم چون باید سازمان حمایت از مصرف کنندگان قیمت های کارشناسی شده را اعلام کند تا طبق آن برای عرضه و توزیع کالاها اقدام شود.6101            "}