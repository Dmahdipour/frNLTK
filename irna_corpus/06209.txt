{"onTitr":"","titr":" نمایندگان بازارهای هدف خارجی به البرز می آیند","describe":" کرج-ایرنا-مدیرعامل شرکت شهرک های صنعتی البرز اعلام کرد همزمان با برپایی نمایشگاه دستاوردهای تولیدی و صنعتی در استان، نمایندگان بازارهای هدف خارجی از این نمایشگاه دیدن خواهند کرد.", "text":"به گزارش ایرنا، محمد امین بزازی پور فرشی شامگاه شنبه در نشست هم اندیشی با اصحاب رسانه افزود: قرار است که در این نمایشگاه تولیدات صنعتی و صادراتی استان در دید عموم به خصوص نمایندگان  بازارهای هدف در اقصی نقاط دنیا قرار داده شود. وی اضافه کرد: اکنون بخشی از تولیدات این استان در حوزه صنایع کوچک و متوسط به تعدادی از این کشورها صادر می شود، که از ابتدای سال جاری تاکنون توانسته ایم 64 میلیون دلار صادرات کالا داشته باشیم. بزرگترین نمایشگاه توانمندی های تولیدی و صادراتی و فرصت های سرمایه گذاری صنایع کوچک و متوسط  از 26 تا 29 آبان در البرز با شرکت بیش از 120 واحد تولیدی و صادراتی برگزار می شود. بزازی پور فرشی گفت: طبق مطالعات صورت گرفته در صورت اعمال تحریم ها، صنایع متوسط و کوچک برای صادرات مشکلی نخواهند داشت و می توان در این بخش سرمایه گذاری کرد. وی ادامه داد: به همین منظور از ابتدای سال تاکنون 2 کار عمده از جمله شناسایی بازارهای هدف و به میدان آوردن واحدهایی از جمله گمرک، بانک، صندوق ضمانت صادرات و هر آنچه که یک صادر کننده در استان برای صادر کردن کالاهای خود نیاز دارد را انجام داده ایم. مدیرعامل شرکت شهرک های صنعتی البرز اظهار داشت:  برپایی بزرگترین نمایشگاه توانمندی های تولیدی و صادراتی و فرصت های سرمایه گذاری صنایع کوچک و متوسط استان اقدام دیگری با هدف شناسایی بازارهای بیشتر و کمک به توسعه صادرات است.بزازی پور فرشی گفت:  با کمک وزارت امورخارجه 56 کشور به عنوان بازار هدف تولیدات البرز شناسایی شده است.وی افزود: تقویت شرکت های مدیریت صادرات، رویدادهای استارت آپی، آموزش برای استراتژی نفوذ در بازارهای منطقه، آموزش استانداردهای مورد نیاز کشورهای هدف به واحدهای تولیدی، تامین مالی و دعوت از دستگاه های مانند بیمه و امور مالیاتی برای رفع مشکلات صنایع از جمله برنامه های جنبی نمایشگاه توانمندی های تولیدی و صادراتی و فرصت های سرمایه گذاری صنایع کوچک و متوسط استان است.مدیر عامل شرکت شهرک های صنعتی البرز در بخش دیگری از سخنان خود با اشاره به اینکه سال گذشته 29 واحد غیر فعال در استان، جان دوباره گرفته اند، خاطر نشان کرد: 35 واحد صنعتی و تولیدی در البرز از تملک بانک خارج و به افراد واجد شرایط واگذار شدند که از این تعداد10 واحد فعال و مابقی نیز در حال به روز رسانی دستگاه های خود هستند.بیش از سه هزار و 500 واحد صنعتی در استان البرز فعالیت دارند.7414/ 6155            "}