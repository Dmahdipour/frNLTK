{"onTitr":"","titr":" بسکتبال موفق ترین ورزش توپی قم است","describe":" قم - ایرنا - رئیس هیات بسکتبال قم گفت: عملکرد این هیات ورزشی در 2 سال گذشته موجب ارتقای چشمگیر تمام شاخص های بسکتبال در این استان شده است به گونه ای که می توان بسکتبال را موفق ترین ورزش توپی قم دانست.", "text":"مرتضی سخایی روز چهارشنبه در گفت و گو با خبرنگار ایرنا افزود: فعالیت 30 تیم بسکتبال در رده های مختلف سنی، افزایش 50 درصدی تعداد بسکتبالیست های قم در 2 سال، برگزاری مستمر لیگ های استانی، صعود تمام تیم های استان از رده C به رده B مسابقات قهرمانی کشور در رده های سنی نونهالان، نوجوانان و جوانان و برگزاری هفت دوره مربیگری ویژه آقایان و بانوان از جمله فعالیت هایی است که بسکتبال را موفق ترین هیات ورزشی توپی قم در سال های اخیر کرده است.وی با اشاره به فعالیت 30 تیم بسکتبال در رده های مختلف در این استان گفت: هشت تیم مینی بسکتبال، 6 تیم در رده سنی نونهالان، هشت تیم در رده سنی نوجوانان و هشت تیم نیز در رده سنی بزرگسالان در قم وجود دارد که این استان در تمام رده های سنی در مسابقات قهرمانی کشور حضور دارد.وی ادامه داد: در 2 سال گذشته مسابقات قهرمانی کشوری در هشت منطقه برگزار و تیم های اول و دوم هر منطقه به مسابقات بالاتر راه یافته و در نهایت قهرمان کشور مشخص می شد که به دلیل هم گروهی قم با قطب های مهم بسکتبال کشور، این استان هیچگاه موفق به صعود از گروه خود نشده است.رئیس هیات بسکتبال قم افزود: این شیوه برگزاری مسابقات قهرمانی کشور در رده های سنی نونهالان، نوجوانان و جوانان مورد اعتراض استان های مختلف قرار گرفت و از سال گذشته شیوه برگزاری این مسابقات به سه رده A ، B و C تقسیم و مسابقات با حضور 10 استان در هر رده برگزار شد که از هر رده 2 تیم به رده بالا صعود می کنند.سخایی ادامه داد:با تغییر شیوه برگزاری مسابقات، سه تیم از قم در سه رده نونهالان، نوجوانان و جوانان شرکت کرده که با درخشش بسکتبالیست های استان، هر سه تیم از رده C  به رده B صعود کردند که این اتفاق موجب ارتقای جایگاه بسکتبال استان در بین 20 استان برتر کشور شد.وی اظهار داشت: با برنامه ریزی های صورت گرفته تیم جوانان استان قم که موفق شده بود در مسابقات قهرمانی کشور با قهرمانی در رده C به رده B صعود کند، در مسابقات رده B امسال شانس صعود به رده A  را داشت که با شکست در 2 بازی آخر خود از صعود به جمع قطب های اصلی بسکتبال کشور بازماند.رئیس هیات بسکتبال قم با بیان این که بلندقامتان بسکتبال استان از نظر کیفی دارای ظرفیت های خوبی هستند، گفت: برای حضور قوی در مسابقات سال آینده قهرمانی کشور از امروز برنامه ریزی کرده و با برگزاری مسابقات و شناسایی ورزشکاران مستعد، با تیمی تقویت شده در مسابقات سال آینده حضور خواهیم یافت.7404/ 1175/            "}