{"onTitr":"","titr":" عالمی دینی که از تخت جمشید حفاظت کرد","describe":" شیراز- ایرنا- یک روحانی با سوابق مبارزات انقلابی در شهرستان مرودشت زندگی می کند که شاید اگر نقش آفرینی وی در روزها و ماه های آغازین پیروزی انقلاب نبود، تخت جمشید به عنوان اثری جهانی دچار آسیب و گزند می شد.", "text":"به گزارش ایرنا، آیت الله سید محمود موسوی نژاد رئیس حوزه علمیه امام صادق (ع) مرودشت از شاگردان امام خمینی (ره) است که سال ها است خدمات فرهنگی، اجتماعی، مذهبی و فقهی به مردم این شهرستان ارائه می کند، خدماتی که بی نام و نشان بوده و چندان مجال رسانه ای شدن نیافته است. 14 مهرماه پارسال، زمانی که علی لاریجانی رئیس مجلس شورای اسلامی در سفر به استان فارس، وقت جداگانه و ویژه ای برای دیدار با این عالم دینی در منزلش در شهر مرودشت اختصاص داد، باری دیگر نگاه ها را به بیت این عالم فرزانه معطوف کرد. جایگاه این عالم دینی به حدی است که حجت‌الاسلام والمسلمین محسن قرائتی رئیس ستاد اقامه نماز کشور  به همراه جمعی از علما و شخصیت های مذهبی استان فارس در آیین تجلیل و نکوداشت وی حضور یافت. در این آیین اعلام شد که آیت الله موسوی نژاد استاد آقای قرائتی در برخی دروس حوزوی بوده است. ** شاگردی امام در قم آیت الله موسوی نژاد در بیان خاطرات خود گفته است: من از سال 1338که از مشهد به قم آمدم از علما پرسیدم که چه کسی را برای استادی قبول کنم در آن زمان دونفر معروف بودند یکی سید محمد میرداماد محقق بود که داماد آیت الله حائری بود و یکی هم حاج آقا روح الله بود. بعداز اینکه به قم آمدم درس امام راانتخاب کردم و پای درس ایشان نشستم.موسوی نژاد افزود: من در آن زمان کتب خارج اصول و خارج فقه رو نزد امام خمینی(ره) فرا گرفتم. از سال  1338 تا سالی که تبعید شدند، در قم درس اخلاق و خارج  ایشان حاضر شدم و این کتب، فوق العاده سنگین بود.وی اظهار داشت: خصوصیات امام منحصر و مخصوص خودشان بود و به بهترین خصوصیت ایشان که می توان اشاره کرد اخلاق حضرت امام(ره) بود و درس اخلاق امام بهترین درس اخلاق در آن زمان بود.** تبلیغ در مرودشت آنگونه که حجت‌الاسلام والمسلمین اسدالله پرهیز مدیر حوزه علمیه امام صادق(ع) مرودشت روایت کرده است، آیت‌الله موسوی‌نژاد حدود یک دهه قبل از انقلاب اسلامی، در زمانی برای تبلیغ به مرودشت آمد که این شهرستان دارای 20 روستا بود که نه در این شهر و نه در روستاهای آن پنج مسجد هم وجود نداشت و کل منطقه هم بیشتر از پنج روحانی نداشت؛ از این رو زمانی که این عالم دینی، محرومیت‌ها و نیازهای دینی این منطقه را مشاهده کرد، تصمیم گرفت که در این شهر سکونت گزیند. شهروندان مرودشت به نیکی به یاد دارند، روی گشاده و پاسخ های روشنگر این عالم دینی، زمانی که به وی حضورا مراجعه می کردند و یا این که تلفنی با بیت وی تماس می گرفتند. بررسی کارنامه آیت الله موسوی نژاد در شهر مرودشت نشان از آن دارد که خدمات این عالم دینی به حوزه و درس فقه محدود نشده و دامنه ای گسترده از فعالیت های فرهنگی و اجتماعی را نیز در بر گرفته است. ساخت مساجد و مکان های عام المنفعه مانند حمام های عمومی، راه اندازی صندوق حمایت از نیازمندان حضرت ابوالفضل (ع)، عضویت در هیات موسس دانشگاه آزاد اسلامی واحد مرودشت و ... از کارهای نیکی است که از این عالم دینی در مرودشت به یادگار مانده است. برخی، شمار مساجدی که این روحانی برجسته بانی ساخت آنها بوده است را افزون بر 20 باب عنوان کرده اند. حوزه علمیه مرودشت که امروز  یکی از معدود مراکز حوزوی است که درس های خارج فقه در آن تدریس می شود نیز به همت و تلاش این عالم دینی شکل گرفته است. شرکت و هدایت مبارزه های انقلابی مردم مرودشت به تاسی از امام راحل و مبارزه با فرقه های ضاله همچون بهاییت نیز در کارنامه این عالم دینی ثبت شده است. ** صیانت از آثار تاریخیآثار تاریخی تخت جمشید به یادگار مانده از دوران هخامنشیان در میراث جهانی یونسکو ثبت شده و صیانت از آن همواره یکی از دغدغه های مردم ساکن در مناطق همجوار آن از جمله شهر مرودشت در 10 کیلومتری این اثر تاریخی بوده است. در این زمینه، آیت الله موسوی نژاد از فعالیت هایش در راستای صیانت از تخت جمشید به نیکی یاد می کند و این همان موضوعی است که رویکرد اعتدال را در شخصیت این عالم دینی پر رنگ می کند. او با اشاره به شکل گیری کمیته ای به ریاست وی در مقطع پیروزی انقلاب اسلامی در شهر مرودشت، در گفت و گویی اظهار داشته است: در طبقه دوم مسجد ابوالفضل مرودشت پایگاهی تشکیل دادیم تا ضمن حفاظت از امنیت شهر از ابنیه و اماکن تاریخی هم مراقبت کنیم که در رأس آنها تخت جمشید بود.وی ادامه داد: گاهی به ما اطلاعاتی می‌دادند که تخت جمشید و چادرهای اطراف آن همچنین ایستگاه تلویزیونی در مخاطره است برای همین لازم بود تا از این ابنیه حفاظت شود و از این رو، گشت های شبانه نیز داشتیم. آیت الله موسوی نژاد افزوده است: یکی دو ماه قبل و بعد از پیروزی انقلاب اسلامی که تظاهرات و اغتشاشات در اوج خودش بود و کمتر کسی توجه به این ابنیه داشت به نوعی فضا برای فرصت‌طلبان باز بود. ما عهده‌دار این وظیفه شدیم تا اوضاع کم کم آرام شود و متصدیان، مسئولیت این کار را به عهده بگیرند، زیرا در آن شرایط سازمان میراث فرهنگی عملاً کارایی نداشت؛ همه یا فرار کرده یا به دلیل وابسته بودن به رژیم سابق دستگیر شده بودند.وی اظهارداشت: کارمندان، دکتر کارشناس و معاون اداره تخت جمشید نیز توسط نیروهای انقلابی بازداشت شده بودند ولی من بعد از بررسی آنها را آزاد کردم زیرا آنها تنها پرسنل اداره میراث فرهنگی در زمان طاغوت بودند.آیین تجلیل از آیت الله موسوی نژاد روزهای اخیر در شهرستان مرودشت برگزار شد و از تعدادی از کتاب های تالیف شده توسط این عالم دینی رونمایی شد. 9873/ 2027            "}