{"onTitr":"","titr":" منتقد اصلاحات ظاهری","describe":" تهران- ایرنا- کار روزنامه‌نگاران کشف رمز از اتفاقات و وقایع در محیطی است که روزنامه‌نگاران در آن زندگی می‌کنند. هنر آنها این است که بتوانند درباره چرایی و چگونگی یک اتفاق تحلیل و تفسیر ارایه کنند.", "text":"روزنامه اعتماد در یادداشتی به قلم جلال خوشچهره، آورده است: همین نقطه قوت کار یک روزنامه‌نگار است که او را به یک نخبه و فرد قابل اعتماد نزد مخاطبان تبدیل می‌کند. عموما نظام‌های بسته و استبدادی از روزنامه‌نگاران و روزنامه‌نگاری به همین دلیل نگرانند. این نظام‌ها از آگاهی‌بخشی به مردم نگرانند و تمایل ندارند مخاطبان از چرایی اتفاقات گذشته و پیش رو مطلع شوند. این هنر یک روزنامه‌نگار است که می‌تواند این «چرایی»ها را به دقت برای مخاطبان تبیین کند. نظام‌های بسته سیاسی همواره نگران کارکرد و «کار ویژه» رسانه‌اند. این نظام‌ها تلاش می‌کنند خودشان را به عنوان دولت‌های مدرن معرفی کنند .یکی از مختصات دولت مدرن وجود رسانه است. این دولت‌ها کوشش می‌کنند برای نشان دادن چهره‌ای مدرن از خودشان، رسانه را بپذیرند اما در عین حال کارکرد اصلی رسانه‌ها را نمی‌پذیرند. از همین رو در نظام‌های بسته تحمل روزنامه‌نگار با ویژگی‌های خاص خودش بسیار سخت است. ما شاهدیم در کشورهایی با نظام‌های اقتدارگرا روزنامه‌نگاران اصلی‌ترین اهداف سرکوب هستند و تلاش می‌شود کار آنها محدود شود. برای مثال یکی از اصلی‌ترین اختلافات دولت عربستان با دولت قطر بر سر شبکه الجزیره است، زیرا این شبکه از نقد عملکرد نظام حاکم بر عربستان ابایی ندارد و تلاش کرده جنبه‌های مختلف مترتب بر این نظام را بررسی و نقد کند. یکی از اصلی‌ترین درخواست‌های عربستان از قطر هم این است که این شبکه را محدود کند. یعنی عنصر آگاهی‌بخش را تحت تاثیر قرار دهند. دولت عربستان نتوانسته دلیلی ارایه کند که این شبکه بی‌طرفی را نقض کرده است.درباره نوع مواجهه نظام‌های بسته با رسانه‌ها نمونه‌های دیگری هم هست. از جمله نظام شوروی سابق که هیچ رسانه‌ای در آن آزاد نبود. یکی از کاستی‌های بزرگ که خلأ آن باعث فروپاشی نظام شوروی شد؛ نبود رسانه‌های مستقل و مورد اعتماد افکار عمومی بود. این وضعیت در بسیاری از کشورهای خاورمیانه هم حاکم است. اتفاقی که برای «جمال خاشقجی» روی داد را هم باید در همین چارچوب تحلیل کرد. ساختار اجتماعی و سیاسی عربستان یک پوسته دارد و یک هسته؛ هسته‌ای سنتی و بسیار سخت. حتی اصلاحاتی که همین حالا دارد در این کشور روی می‌دهد مانند غذای قوی برای معده‌ای ضعیف است. دولت عربستان دارد یک رفرم از بالا به پایین انجام می‌دهد؛ رفرمی که البته نتیجه‌بخش هم نخواهد بود. جامعه عربستان وقتی می‌تواند به این اصلاحات پاسخ مثبت بدهد که از درون دچار اصلاح شود.عربستان با آن تصویری که دولت این کشور علاقه‌مند است نشان دهد؛ فرسنگ‌ها فاصله دارد. این رفرم‌ها و شکل تبلیغ آنها فقط جنبه شکلی دارد و برای خرید زمان در چارچوب استراتژی بقا برای نظام سیاسی عربستان انجام می‌شود. من البته در اینجا در مقام ارزش‌گذاری نیستم و نمی‌خواهم بگویم که این اصلاحات خوب هستند یا بد. گاهی این کشور اتفاقاتی مانند رانندگی زنان در این کشور را با آب و تاب تبلیغ می‌کند در حالی که این موارد جزو بدیهی‌ترین حقوق انسان‌ها است. واکنش هسته درونی عربستان هنوز به این اتفاقات روشن نیست و چون فضای اطلاع‌رسانی شفافی هم وجود ندارد ما از مخالفت‌های احتمالی با همین تغییرات شکلی هم اطلاع دقیقی نداریم. روزنامه‌نگارانی مانند جمال خاشقجی هم دقیقا همین موارد را مورد نقد قرار داده‌اند. اینکه این تغییرات شکلی است و منجر به تغییرات عمیق در ساختار سیاسی و اجتماعی این کشور نمی‌شود. پس طبیعی است که نقدهای روزنامه‌نگارانی چون همین روزنامه‌نگار مقتول تحمل نشود. هر چند عربستان همین حالا هم به عنوان یک نظام سیاسی پیشامدرن، برای ادامه این روند زمان می‌خرد اما حادثه قتل یک روزنامه‌نگار منتقد نظام این کشور می‌تواند موجب تعمیق این وضعیت بغرنج شود.*منبع: روزنامه اعتماد،1397،7،17**گروه اطلاع رسانی**1893**9131            "}