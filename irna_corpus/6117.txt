{"onTitr":"","titr":" الگوی کنترل چربی مواد غذایی را رعایت کنیم","describe":" اهواز - ایرنا - مدیر گروه بیماری های غیر واگیر مرکز بهداشت خوزستان راهکارهای کاهش چربی در رژیم غذایی را برای داشتن یک زندگی سالم تشریح کرد.", "text":"دکتر کوروش نعمانی روز یکشنبه در گفت و گو با خبرنگار ایرنا افزود: جایگزینی لبنیات کم چرب (شیر، ماست و پنیر و ...) به جای لبنیات پرچرب، استفاده از گوشت کم چرب به جای گوشت پرچرب( حذف پوست مرغ ، حذف چربی گوشت قرمز و ..) از جمله این راهکارها است.وی گفت:از دیگر روش ها، کاهش استفاده از محصولات گوشتی پرچرب و مصرف روغن در پخت مواد غذایی، استفاده از مواد غذایی آب پز، تنوری، کبابی و پخته به جای مواد غذایی سرخ شده و  گوشت سفید (مرغ و ماهی) به جای گوشت قرمز، سوسیس و جگر است.نعمانی ادامه داد: مصرف مارگارین ها و روغن نباتی جامد یا هیدروژنه شده باید کاهش یابد و استفاده از روغن مایع از جمله روغن زیتون در برنامه غذایی گنجانده شود.مدیر گروه بیماری های غیر واگیر مرکز بهداشت خوزستان بیان کرد: کاهش مصرف غذاهای آماده به ویژه غذاهای سرخ کرده(پیتزا، سیب زمینی  سرخ کرده و چیپس)، افزایش استفاده از میوه ها، سبزی ها، حبوبات، دانه ها و غلات  و  نان سبوس دار به جای نان های سفید در برنامه غذایی روانه رعایت شود.وی اضافه کرد: مصرف نان روغنی، امعا و احشای مرغ و گوسفند و گاو مانند دل، جگر، کله پاچه ، زبان و مغز و قلوه کمتر در برنامه های غذایی مورد استفاده قرار گیرد.نعمانی بیان کرد:  افراد علاقه مند به تهیه سس، تغییر نسبت ترکیب مواد در تهیه سس را رعایت کنند؛ به عنوان مثال روغن کمتر و آبلیمو یا سرکه بیشتر مصرف شود و یا از آب لیمو و  آب غوره همراه با روغن زیتون و ماست به جای مایونز در سالاد استفاده کنند.** استفاده از روغن کمتر، حفظ مواد مغذی بیشتر مدیر گروه بیماری های غیر واگیر مرکز بهداشت خوزستان گفت: تفت دادن سبزی خام به جای سرخ کردن آنها، استفاده از بستنی میوه ای یا کم چرب به جای بستنی خامه ای، جدا کردن چربی روی سطح سوپ ها و آب خورش ها پس از سردکردن آن نیز از دیگر راهکارهای مفید در کاهش چربی مواد غذایی است.وی بیان کرد: از خرید گوشت چرخ کرده آماده به دلیل داشتن چربی زیاد خودداری شود. نعمانی با بیان اینکه بهتر است به منظور تعیین میزان و نوع چربی، برچسب مواد غذایی کنترل شود گفت: برای حفظ مواد مغزی در پختن غذا یک قانون کلی وجود دارد که هر چه در تهیه غذا، آب، زمان و روغن کمتری استفاده شود مواد مغزی کمتری از بین خواهد رفت.3004/ 6037            "}