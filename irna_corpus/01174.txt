{"onTitr":"","titr":" برداشت انار از سطح 750 هکتار باغهای انار ایذه آغاز شد","describe":" اهواز - ایرنا - مدیر جهاد کشاورزی ایذه با اشاره به آغاز برداشت انار از باغات این شهرستان گفت: پیش بینی می شود که در هر هکتار از باغات این شهرستان بیش از 20تن  محصول برداشت شود.", "text":"مصطفی هنرمندیان روز پنجشنبه در گفت و گو با خبرنگار ایرنا با بیان اینکه برداشت انار از باغات این شهرستان تا اوایل آذرماه ادامه دارد، اظهار کرد: سطح زیر کشت باغ های انار در شهرستان ایذه بیش از 750 هکتار است که پیش بینی می شود بیش از 15 هزار تن انار برداشت و روانه بازار مصرف شود.وی افزود: مناطق عمده تولید انار این شهرستان، شیوند، میراحمد غریبی،سادات حسینی، هلایجان و بخش سوسن است که میانگین تولید و برداشت انار از هر هکتار بیش از 20تن می باشد.هنرمندیان تاکید کرد: در سال جاری زراعی با توجه به ‌مدیریت باغات و ‌وضعیت اقلیمی پیش بینی‌ می شود میزان تولید شهرستان نسبت به سال گذشته حدود 10 الی 12 درصد افزایش داشته باشد.مدیر جهاد کشاورزی ایذه تصریح کرد: ارقام عمده برداشتی از سطح باغات ایذه، انار محلی، خوشه ای، ترشی،یوسف خوانی ،دو‌مزه و رقم دانه درشت و گوشتی شیرین شیوند است که با توجه به کیفیت آن، ضمن مصرف داخلی جهت فروش به استان های همجوار صادر می شود.وی با اشاره به استفاده عمده از انار ایذه، افزود: از این انار تولیدی به علاوه تازه‌خوری، استفاده از پوست جهت رنگ ‌رزی، تولید ترشی انار یا ناردون، رب انار محلی تولید می شود که رب انار و ترشی آن شهرت خاصی در‌میان مردم استان خوزستان و استان های همجوار دارد.هنرمندیان با اشاره به‌ میزان اشتغال ایجاد شده در باغات انار بیان‌ کرد: از این انارستان ها زمینه اشتغالزایی بیش از 800 نفر بصورت مستقیم و یکهزار و 300 نفر بصورت غیر مستقیم را فراهم شده است.وی یادآور شد: از ابتدای سال زراعی جاری تاکنون به منظور ارتقاء دانش باغداران کلاس ها و‌کارگاه های آموزشی با موضوع نگهداری باغات انار برگزار شده و کارشناسان در خصوص مبارزه با آفت کرم گلوگاه، جلوگیری از آفتاب سوختگی و تغذیه باغات انار آموزش های لازم و توصیه های کاربردی را به باغداران ارائه کرده اند.شهرستان ایذه با توجه به شرایط آب و‌هوایی خاص دارای انارستان های با کیفیت ‌می باشد. 7161/6002            "}