{"onTitr":"","titr":" دانش آموز ابتدایی بر اثر ریزش دیوار حیاط مدرسه جان باخت","describe":" سنندج - ایرنا - دانش آموز کلاس اول ابتدایی دبستان روستای گرماش از توابع شهرستان سنندج بر اثر ریزش دیوار حیاط مدرسه جان باخت.", "text":"مدیرکل آموزش و پرورش استان کردستان با تایید این خبر گفت: این حادثه ظهر امروز (دوشنبه) در مدرسه ابتدای روستای گرماش اتفاق افتاد و منجر به مرگ این دختر دانش آموز کلاس اول شد.رشید قربانی شامگاه دوشنبه در گفت و گو با خبرنگار ایرنا اظهار داشت: فرسوده بودن این مدرسه مهمترین علت وقوع این حادثه و ریزش دیوار حیاط است که به مرگ این دانش آموز انجامید.وی با اشاره به فرسوده بودن ساختمان بسیاری از مدارس این استان افزود: در حال حاضر یک سوم مدارس استان غیراستاندارد بوده که مدرسه روستای گرماش نیز یکی از این مراکز آموزشی فرسوده و غیر استاندارد است. قربانی با بیان اینکه این مدرسه تنها یک کلاس چند پایه با 10 تا 12 دانش آموز دارد، تاکید کرد: دنیا ویسی یکی از دانش آموزان مدرسه مذکور جلوی دیوار حیاط بود که در همان لحظه قسمتی از آن فرو می ریزد و برخورد سنگ با سر دانش آموز منجر به مصدوم شدنش می شود. وی یادآور شد: پس از وقوع حادثه بلافاصله دانش آموز مصدوم توسط مدیر مدرسه و پدرش به بیمارستان بعثت سنندج منتقل می شود ولی براثر شدت جراحات وارده فوت می کند. مدیرکل آموزش و پرورش کردستان ضمن تسلیت به خانواده این دانش آموز ابراز امیدواری کرد با احداث مدارس جدید و استاندارد در نواحی مختلف استان دیگر شاهد چنین حوادث ناگواری برای دانش آموزان نباشیم. در سال تحصیلی جاری 290 هزار دانش آموز مقاطع سه گانه (ابتدایی، متوسطه اول و دوم) در سه هزار و 800 مدرسه استان کردستان مشغول به تحصیل هستند.7348/9102            "}