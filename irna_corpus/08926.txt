{"onTitr":"","titr":" گره ارز بر تار و پود فرش دستباف","describe":" مشهد - ایرنا - نوسانات قیمت ارز طی ماه های اخیر گره عمیق بر تار و پود فرش دستباف به عنوان هنر - صنعت کهن ایران زمین و یکی از مزیت های صادراتی کشور زده به نحوی که قالیبافان با چالش جدی برای تامین ابزار اولیه خود مواجه شده اند.", "text":"به گزارش ایرنا، افرادی که با استفاده از بازار پرتلاطم ارز در ماه های اخیر از عرضه مواد اولیه برای قالی بافی خودداری کردند، تولید فرش دستباف و قالیبافان را دچار مشکل اساسی نمودند و این نوع مواد طی این مدت در بازار عرضه نشد یا به چند برابر قیمت به فروش رسید.مواد اولیه فرش دستباف به رغم مزیت بسیار آن در صادرات و اشتغالزایی جزو رسته های مشمول حمایت ارزی نشد و مواد اولیه این رسته تولیدی با ارز آزاد وارد شده و در بازار به چند برابر قیمت فروخته شد.دست اندرکاران فرش دستباف در خراسان رضوی به عنوان یکی از استان های قدیمی در تولید فرش و صادرکننده این کالا استدلال های متفاوت نسبت به علت کمبود مواد اولیه فرش و قیمت بالای آن در بازار دارند اما همگی بر ساماندهی این وضعیت و حمایت دولت از قالیبافان تاکید می کنند.* سوء استفاده در عرضه مواد اولیهصاحب یکی از کارگاه های تولیدی – صادراتی فرش دستباف در مشهد طی گفت و گو با خبرنگار ایرنا، اتفاقات 6 ماه گذشته برای صنعت فرش را هم خوب و هم بد ارزیابی کرد.امید مقدم گفت: در 6 ماه گذشته افزایش قیمت ارز شرایط را برای صادرات بیشتر فرش دستباف فراهم کرد و چون ارزش پول ملی نسبت به دلار کاهش یافت، صادرکنندگان فرش درآمد خوبی از صادرات کسب کردند.وی افزود: در این مدت مشتریان خارجی به بازار صادراتی فرش دستباف ایران هجوم آوردند و این مساله باعث رونق تولید از نظر طرحها و نقش های جدید در فرش و صادرات آن شد.وی اظهار داشت: اما در مقابل طی این مدت، قیمت مواد اولیه وارداتی مانند پیله ابریشم، نخ، پشم و رنگ چهار برابر شد و این امر نرخ تولید فرش دستباف را افزایش داد.مقدم گفت: برخی عمده فروشان مواد اولیه در بازار داخل از شرایط بوجود آمده، سوء استفاده کرده و نرخ مواد اولیه را متناسب با نرخ روز دلار و به صورت نقدی با تولیدکنندگان محاسبه نمودند یا از عرضه آن خودداری کردند.وی افزود: فرش در ازای چک های مدت دار فروخته می شود و نقد کردن این چک برای تولیدکننده چند ماه به طول می انجامد لذا طی ماههای اخیر تولید کنندگان فرش پول کمتری برای خرید مواد اولیه مورد نیاز که گران شده بود، در اختیار داشتند.وی اظهار داشت: به عنوان مثال پیش از نوسانات قیمت ارز قیمت هر کیلو پیله ابریشم با ارز آزاد 700 هزار تومان بود اما اکنون این مبلغ به یک میلیون و 100 هزار تومان رسیده است.مقدم گفت: مابه التفاوت نرخ ابریشم در نتیجه حباب قیمتی است که فروشندگان داخلی مواد اولیه فرش دستباف با احتکار کردن و نفروختن آن  بوجود آوردند، از سوی دیگر دولت کمک کرد تا پیله ابریشم با ارز دولتی وارد کشور شود اما هنوز ابریشم با همان قیمت دارای حباب به فروش می رسد.وی افزود: در 6 ماه گذشته هر کیلو پشم وارداتی از 45 هزار تومان به 170 هزار تومان و رنگ نیل از هر کیلو 110 هزار تومان به کیلویی 400 هزار تومان رسید که علاوه بر آن این کالاها در بازار به مقدار نیاز وجود ندارد و حتی در این مدت پشم داخلی نیز هر کیلو 22 هزار تومان تا 45 هزار تومان و پشم عادی از هر کیلو 17 هزار تومان تا 30 هزار تومان افزایش داشته است.وی اظهار داشت: شرایط به گونه ای است که تولیدکننده فرش باید هنگام صادرات، درآمد خود را از طریق سامانه نیما به نرخ دولتی ارز کسب کند اما مواد اولیه را به نرخ ارز آزاد خریداری نماید که این امر باعث ضرر تولیدکننده می شود.این تولیدکننده فرش دستباف گفت: مشکل فعلی تولیدکنندگان فرش، کمبود نقدینگی نیست بلکه مشکل بازار نابسامان و عدم ثبات آن است لذا بخش تولید نیازمند حمایت دولت برای تامین مواد اولیه می باشد.وی افزود: اگر دولت به صورت مستقیم مواد اولیه را وارد و بین تولیدکنندگان فرش دستباف توزیع کند، تا تولیدکننده بتواند برای مدتی کوتاه مواد مصرفی مورد نیاز خود را تا زمانی که بازار به ثبات برسد تامین نماید، از این بحران خارج خواهیم شد.وی اظهار داشت: از سوی دیگر می توان مواد اولیه وارداتی مانند رنگ دانه های خارجی یا مواد اولیه پشم را در بورس عرضه کرد تا با قیمت مناسب به دست تولید کننده برسد.* جلو خروج مواد اولیه فرش از کشور گرفته شودرئیس اتحادیه صادرکنندگان و تولیدکنندگان فرش دستباف خراسان رضوی نیز به خبرنگار ایرنا گفت: در شرایطی که تولیدکنندگان فرش دستباف با گرانی و کمبود مواد اولیه مواجه هستند باید از خروج این مواد از ایران توسط تجار دیگر کشورها جلوگیری شود.هادی مخملی افزود: نوسانات نرخ ارز باعث افزایش قیمت مواد اولیه مورد نیاز فرش دستباف از جمله نخ، رنگ و ابریشم شده و این روند قیمت تمام شده تولید را افزایش داده است.وی اظهار داشت: از سوی دیگر تجار کشورهایی مانند چین و پاکستان مواد اولیه تولید فرش دستباف از قبیل نخ و پشم ایرانی را به دلیل پایین بودن قیمت آن، بیش از گذشته خریداری و از کشور خارج می کنند. حجم بالای خروج این مواد اولیه تولیدکنندگان داخلی را با کمبود و مشکل مواجه کرده است. وی گفت: ابریشم داخلی کفاف نیاز تولیدکنندگان فرش دستباف را نمی دهد و از سوی دیگر 98 درصد ابریشم وارداتی یا تولیدی در کشور برای فرش دستباف مصرف می شود. مخملی افزود: بهتر است تعرفه ابریشم وارداتی با شرایط تولید فرش دستباف در کشور مطابقت داشته باشد. گرانی بیش از حد ابریشم، نخ و رنگ در مجموع قدرت تاب آوری تولیدکنندگان فرش دستباف را کاهش داده که این امر بر کیفیت فرش دستباف، تولید و صادرات آن اثر خواهد گذاشت.وی اظهار داشت: بازار داخلی فرش دستباف با رکود شدید مواجه شده و فرش ماشینی رقیب فرش دستباف شده است، از سوی دیگر به دلیل کاهش ارزش پول ملی در مقابل دلار، صادرات فرش دستباف رونق داشته اما این بازار کاذب است و قابلیت اتکا ندارد. وی گفت: شرایط تولید فرش دستباف در داخل کشور باید تسهیل شود در غیر این صورت ذخایر صادراتی و اشتغال در این عرصه روز به روز ضعیفتر می شود لذا باید از نوآوری و سلایق مختلف در تولید فرش حمایت کرد. رئیس اتحادیه صادرکنندگان و تولیدکنندگان فرش دستباف خراسان رضوی افزود: هدفگذاری در حوزه فرش این استان برای امسال تقویت جنبه هنری و تجاری این کالاست تا با حضور پرقدرت و پاسخگویی به همه سلایق در بازار بتوان جایگاه اصلی آن را در بازار جهانی تثبیت کرد.*رونق صادرات، مشکل وارداترئیس اداره فرش سازمان صنعت، معدن و تجارت خراسان رضوی نیز در این زمینه به خبرنگار ایرنا گفت: میزان تولید فرش دستباف در کشور مشخص است لذا شرایط به نحوی نیست که یک شبه در تامین مواد اولیه فرش دستباف دچار مشکل شویم.مهدی کلالی افزود: نوسانات قیمت ارز در ماه های گذشته باعث شد بسیاری از عرضه کنندگان مواد اولیه به قصد سوء استفاده و برخی نیز به خاطر نداشتن اطمینان از وضعیت آینده، مواد اولیه کافی را در بازار عرضه نکنند.وی اظهار داشت: برخی از آنان، مواد اولیه را که از قبل خریداری کرده بودند، در انبارهایشان مخفی و از عرضه آن خودداری کردند که این امر نیز باعث افزایش قیمت مواد اولیه در بازار شد.وی گفت: قیمت اغلب مواد اولیه مانند ابریشم که وارداتی هستند یا حتی پشم و کرک در ماه های اخیر تحت تاثیر قیمت دلار قرار گرفت و افزایش یافت.کلالی افزود: مواد اولیه در انبارهای توزیع کنندگان مواد اولیه فرش دستباف به حد کافی وجود داشت و این طور نبود که همه مواد اولیه متناسب با نرخ روز دلار وارد کشور و به صورت گران در بازار عرضه شود اما بسیاری از عمده فروشان یا از عرضه آن خودداری کرده یا آن را به قیمت بیشتر می فروختند.وی اظهار داشت: افزایش یا کاهش تعرفه گمرکی برای پیله ابریشم، آنقدر در نرخ تمام شده مواد اولیه فرش دستباف اثرگذار نیست.وی گفت: برای حل مشکل مواد اولیه فرش دستباف بهتر است مرکز ملی فرش ایران یک تشکل حقوقی را در نظر بگیرد تا واردات مواد اولیه از ابتدا تا انتها به صورت کنترل شده، نظام مند و سیستماتیک انجام شود و به دست تولیدکننده برسد.رئیس اداره فرش سازمان صنعت، معدن و تجارت خراسان رضوی افزود: اگر ارز دولتی نیز به مواد اولیه فرش دستباف اختصاص نیافت، اشکالی ندارد اما فقط واردات مواد اولیه باید به صورت کنترل شده و نظام مند صورت گیرد تا دست سوء استفاده کنندگان در این بخش کوتاه شود.وی اظهار داشت: از سوی دیگر افزایش قیمت دلار برای بخش صادرات فرش دستباف یک فرصت خوب به شمار می رود زیرا بدون اینکه قیمت تمام شده فروش فرش را در بازارهای خارجی افزایش دهیم، تجار صادرکننده سود بسیار به دست آوردند.وی گفت: سال گذشته میزان صادرات فرش دستباف از خراسان رضوی 450 هزار دلار بود اما در چهار ماه نخست امسال کل صادرات فرش به 450 هزار دلار رسید و این مهم نشان دهنده رونق صادرات فرش از استان در نتیجه افزایش قمیت ارز است.* راهبرد دولت برای حمایت از قالیبافانرئیس اداره فرش سازمان صنعت، معدن و تجارت خراسان رضوی افزود: راهبرد این سازمان برای حوزه قالیبافی، تولید بر مبنای سفارش و هدایت تک بافت ها و ساماندهی آنها در قالب کارگاه های متمرکز و غیرمتمرکز و تولید کارگاهی است.کلالی افزود: در صورتی که تک بافت ها در کارگاه ها سازماندهی شوند، از تامین مواد اولیه گرفته تا فروش فرش خود مشکل نخواهند داشت و فقط دستمزد خود را دریافت خواهند کرد، تولیدات با بازار هدف تناسب خواهد داشت و فرش متناسب با نیاز تولید خواهد شد. وی اظهار داشت: در این صورت تجار فرش و عمده فروشان و تولیدکنندگان عمده مدیریت این کارگاه ها را برعهده خواهند داشت و قالیباف دغدغه فروش ندارد و فقط دستمزد خود را می گیرد.وی با اشاره به وجود 350 کارگاه متمرکز و غیرمتمرکز و کارگاه تولیدی در خراسان رضوی گفت: بسیاری از این کارگاه ها غیرفعال است یا پروانه آنها تمدید نشده است.رئیس اداره فرش سازمان صنعت، معدن و تجارت خراسان رضوی افزود: برای شهرستان ها سامانه الکترونیکی فرش دستباف طراحی شده تا اطلاعات مربوط به کارگاه ها و قالیبافان خود را در آن ثبت کنند و اطلاعات به روز و بانک اطلاعاتی در این زمینه تهیه شود.وی اظهار داشت: به محض ایجاد بانک اطلاعاتی معتبر برای ارتقای سطح کارگاه ها و تولید کارگاهی فرش در خراسان رضوی اقدام خواهیم کرد.وی گفت: براساس آماری که از قبل در سازمان صنعت، معدن و تجارت خراسان رضوی به دست آمده 90 هزار قالی باف در استان شناسایی شده که از این تعداد 14 تا 15 هزار نفر زیر پوشش بیمه تامین اجتماعی هستند.کلالی افزود: مرکز ملی فرش ایران نیز برای بیمه قالیبافان تفاهم نامه ای با صندوق بیمه کشاورزان و عشایر و روستائیان به امضا رسانده که در این تفاهم نامه درآمد 400 تا 900 هزار تومان برای قالیبافان در نظر گرفته شده است.وی اظهار داشت: هر چند مود اولیه قالی بافی در گروه های سه گانه وزارت صنعت، معدن و تجارت برای تخصیص ارز دولتی قرار نگرفته است اما از طریق اداره بازرگانی خارجی این سازمان مکاتباتی برای کاهش تعرفه گمرکی مواد اولیه فرش، افزایش واردات پیله ابریشم و فراهم کردن زمینه واردات آن توسط تجار شناخته شده انجام گرفته است.7489 / 6053            "}