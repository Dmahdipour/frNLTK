{"onTitr":" آژانس بین‌المللی انرژی هشدار داد:    ","titr":" ظرفیت تولید مازاد نفت تنها پاسخگوی 2 درصد تقاضای جهانی است","describe":" تهران - ایرنا - آژانس بین‌المللی انرژی در گزارش ماهیانه خود هشدار داد که در سایه تحریم‌های آمریکا علیه ایران و کاهش صادرات نفت ونزوئلا، ظرفیت تولید مازاد نفت جهان به 2 درصد سطح تقاضا رسیده است که می‌تواند با  افزایش قیمت، تاثیری منفی بر رشد اقتصاد جهانی بگذارد.", "text":"به گزارش روز جمعه ایرنا، خبرگزاری بلومبرگ با اعلام این مطلب افزود: در گزارش این نهاد که امروز منتشر شد، شیب نمودار صعودی تقاضا برای خرید نفت در سال‌های 2018 و 2019 کاهش یافته و پیش‌بینی‌های قبلی اصلاح شده است.بر این مبنا هم‌اکنون انتظار می‌رود سطح تقاضا با سرعت کمتری افزایش یافته و در سال جاری میلادی و نیز سال آینده (2019) به ترتیب رشدی 1.3 و 1.4 میلیون بشکه‌ای (در میانگین روزانه) داشته باشد.این ارزیابی چند روز پس از گزارش صندوق بین‌المللی پول منتشر می‌شود که در آن، رقم پیش‌بینی‌شده برای رشد اقتصاد جهانی کاهش یافته بود.آژانس بین‌المللی انرژی در گزارش خود می‌نویسد: برای بسیاری از کشورهای در حال توسعه، افزایش قیمت نفت با کاهش ارزش پول ملی در برابر دلار همراه شده که می‌تواند لطمه‌های شدید اقتصادی به همراه داشته باشد.گزارش می افزاید که در مقطع کنونی، عرضه نفت به میزان کافی وجود دارد، ولی انتظار نمی رود قیمت ها کاهش یابد.این نهاد پیشتر هشدار داده بود که تحریم نفت ایران می‌تواند بازار نفت و اقتصاد جهانی را دچار اخلال کند.آژانس بین‌المللی انرژی در گزارش مرداد ماه خود گفته بود که سیاست تحریم‌ها، به قیمت از دست رفتن ظرفیت کافی برای تولید مازاد (با هدف پاسخگویی به نیاز‌های آتی بازار) منجر خواهد شد.به عقیده کارشناسان، تولیدکنندگان نفت توانایی جایگزینی سهم ایران در بازار جهانی را ندارند و کاهش صادرات، شوکی بر قیمت نفت خواهد بود.از سوی دیگر، دولت ترامپ در قانع کردن دیگر کشورها برای قطع صادرات نفت ایران ناکام مانده و در اجرای سیاست‌های خود با درهای بسته مواجه شده است.در صدر کشورهای مخالف، چین و هند به عنوان دو خریدار بزرگ نفت ایران قرار دارند که گفته‌اند از تحریم‌ها علیه تهران پیروی نخواهند کرد.آنگونه که روزنامه تایمز چاپ لندن امروز (جمعه) گزارش کرده، این مخالفت‌ها موجب شده است که مقام‌های آمریکایی در مواضع گذشته خود تجدید نظر کرده و معافیت‌هایی را برای صادرات نفت ایران در نظر بگیرند.شبس ** 9386 **1485            "}