{"onTitr":" معاون عمران روستایی بنیاد مسکن فارس :    ","titr":" محدودیت زمین و اعتبار، موانع جابه جایی روستاهای فارس هستند","describe":" شیراز - ایرنا-  معاون عمرا ن روستایی بنیاد مسکن استان فارس با بیان اینکه 4 روستای فارس نیاز به جابه جایی دارند گفت: محدودیت تامین زمین مناسب و اعتبارات موجب شده است تا این روستاها هنوز جابه جا نشوند.", "text":"به گزارش خبرنگار ایرنا ، مهندس مصطفی هاشمی  شنبه در نشست خبری با خبرنگاران افزود: روستاهای کوه سفید ، دیندارلو ، مشایخ و ملیان چهار روستای شهرستان های داراب ، فسا ، ممسنی و سپیدان هستند که امسال و سال های گذشته موضوع جا به جایی این روستاها مطرح شد و هنوز زمین یا  اعتبار لازم برای برخی از این روستاها تامین نشده است.وی درباره روستای کوه سفید داراب گفت: جابه جایی این روستا به دلیل پدیده فرونشست زمین قطعی است ، زمین مناسب با وسعت 10 هکتار در حاشیه روستا تامین شده است، برخی از اهالی روستا هنوز رغبتی برای جابه جایی پیدا نکرده اند، در صورت جابه جایی روستا بنیاد مسکن در منطقه جدید شروع به تامین زیر ساخت ها خواهد کرد.معاون عمران روستایی بنیاد مسکن استان فارس همچنین از روستای مشایخ در شهرستان ممسنی به عنوان دیگر روستای فارس نام برد که نیاز به جابه جایی دارد و گفت: این روستا نیز به دلیل رانش زمین جابه جا می شود ، زمین مناسب به و سعت 7 هکتار در منطقه پیشنهاد و جایابی شده است، محل جدید در تعارض با برخی ادارات از جمله اداره منابع طبیعی است که در حال رایزنی و تفاهم برای انتقال روستا به مکان جدید هستیم ، دراین زمینه نیاز به همکاری و مساعدت نهادهای محلی و مردم داریم.هاشمی اضافه کرد: همچنین برای انتقال و جابه جایی روستای دیندارلو در شهرستان فسا اقدامات اولیه انجام شده، در این روستا اراضی جدید و اطراف روستا مالکیت شخصی دارد هنوز زمین مناسبی در این منطقه انتخاب نشده است، لازم  است مالکان و اهالی روستا همراهی و مشارکت بیشتری برای انتخاب زمین و جابه جایی روستا داشته باشند، این روستا به علت فرونشست زمین  خطرات بالقوه فراوان دارد، فرونشست به اکثر زیر ساخت های این روستا خسارت وارد کرده است و سلامت ساکنان را نیز تهدید می کند.معاون عمران روستایی بنیاد مسکن استان فارس همچنین گفت: روستای ملیان در بخش بیضای شهرستان سپیدان نیاز به جابه جایی دارد، بخشی از این روستا در دل منطقه میراثی و کهن قرار دارد ، میراث فرهنگی برای جلوگیری از بروز خسارت به آثار کهن و میراثی این روستا موضوع جابه جایی آن را پیشنهاد کرده اما هنوز اعتبار خاصی برای این انتقال مصوب نشده است.شهرستان های داراب ، فسا ، ممسنی و بخش بیضای سپیدان به ترتیب در فواصل ، 250 ، 140 ، 150 و 30 کیلومتری شرق ، جنوب شرق ، غرب و شمال غرب شیراز قرار دارند.6113 /1876            "}