{"onTitr":"","titr":" فعالیت تاکسی های اینترنتی بجنورد غیرقانونی است","describe":" بجنورد- ایرنا- سرپرست سازمان حمل و نقل بار و مسافر شهرداری بجنورد گفت: هم اینک سه شرکت تاکسی تلفنی اینترنتی در این شهر فعالیت دارند که غیرقانونی است و پرونده آنها به دستگاه قضایی ارجاع شده است.", "text":"حمیدرضا شافعی روز چهارشنبه در گفت و گو با خبرنگار ایرنا اظهار داشت: این شرکت ها بدون دریافت مجوز از شهرداری اقدام به تبلیغات و جذب مسافر به صورت اینترنتی می کنند.وی افزود: این در حالی است که بر اساس ماده 9 مدیریت مصرف سوخت و ماده 31 قانون رسیدگی به تخلفات رانندگی؛ حمل و نقل بار و مسافر در محدوده شهری تنها به عهده شهرداری است.شافعی گفت: برای استفاده شهروندان از تاکسی اینترنتی برنامه ریزی لازم شده و تاکسی های مجوزدار تا پایان مهرماه برای خدمات دهی اینترنتی در سطح شهر، ساماندهی می شوند.سرپرست سازمان حمل و نقل بار و مسافر شهرداری بجنورد تعداد تاکسی های تلفنی فعال در شهر بجنورد را 2300 دستگاه اعلام کرد که در قالب 51 دفتر فعالیت دارند و می توانند از این پس به صورت تلفنی و اینترنتی نیز خدمات دهی کنند.وی تخفیف در هزینه های جابه جایی مسافر و خدمات رسانی بهتر را از مزایای تاکسی اینترنتی برشمرد و گفت: نظارت بیشتر بر صدور مجوز و کنترل نحوه سرویس دهی توسط رانندگان با نظرخواهی از مسافران به صورت الکترونیکی از مهمترین مزایای این طرح است.شافعی اظهار داشت: در این طرح محدودیت هایی برای سرویس دهی رانندگان لحاظ و محدوده بندی می شود تا هر آژانس در محدوده دفتر خود فعالیت کند.وی افزود: هم اکنون بیشتر آژانس ها در حاشیه و اطراف شهر مستقرند و نقاطی در هسته مرکزی شهر وجود دارد که به علت گرانی اجاره محل، توسط هیچ آژانسی سرویس دهی نمی شود.این مسئول در شهرداری بجنورد بیان داشت: در این طرح از مسافران در مورد میزان دریافت کرایه، نظافت خودرو، زمان رسیدن به مقصد و... نظرسنجی شده و رانندگان بر اساس محدوده مورد نظر امتیاز می گیرند.وی افزود: بر این اساس رانندگانی که بیشترین میزان رضایت  شهروندان را داشته باشند سرویس دهی بیشتری را در محدوده مورد فعالیت خود دریافت می کنند.شافعی گفت: با اجرای این روند رقابت لازم در بین رانندگان برای خدمات دهی بهتر و ساماندهی حمل و نقل ایجاد شده و از برخی درگیری ها و نارضایی تراشی ها جلوگیری می شود.بجنورد، مرکز استان خراسان شمالی 210 هزار نفر جمعیت دارد.ط/5132            "}