{"onTitr":"","titr":" 3 شکارچی متخلف طارمی در دام قانون گرفتار شدند","describe":" زنجان - ایرنا- رئیس اداره حفاظت محیط زیست شهرستان طارم گفت: با تلاش بازرسان و ماموران یگان حفاظت این اداره 3 شکارچی متخلف دستگیر و 3 قبضه اسلحه شکاری به همراه تجهیزات از آنها کشف و ضبط شد.", "text":"غلامرضا عباسی روز یکشنبه در گفت وگو با خبرنگار ایرنا افزود: این شکارچیان که از افراد بومی شهرستان می باشند، در حین برنامۀ گشت و کنترل ماموران و کارشناسان این اداره و طبق گزارش های واصله از مخبران محلی و طبیعت دوستان در یکی از زیستگاه های کبک در شهرستان توسط ماموران یگان حفاظت محیط زیست و با همکاری ماموران اداره اطلاعات نیروی انتظامی طارم، طی یک عملیات دقیق و منسجم دستگیر شدند. عباسی اظهار کرد: ماموران یگان حفاظت محیط زیست طارم با توجه به برنامه های گشت و کنترل گسترده ای که در سطح شهرستان دارند در کمترین زمان ممکن در محل مورد نظر حضور یافته و شکارچیان متخلف را قبل از اقدام به شکار غیر مجاز دستگیر کردند. این مسئول ادامه داد: این شکارچیان که در منطقه ارتفاعات روستای جزلاندشت شهرستان طارم در حال عزیمت به محل شکار بودند، حین حرکت به سمت ارتفاعات و قبل از اقدام به شکار کبک دستگیر شدند که 2 قبضه اسلحه شکاری قاچاق از نوع ته پر دولول و تک لول، یک قبضه اسلحه مجاز از نوع ته پر تک لول به همراه مقداری مهمات قاچاق از آنها کشف و ضبط شد. غلامرضا عباسی در مورد اقدامات قانونی انجام شده در جهت برخورد با این شکارچیان متخلف گفت: تمامی موارد کشف و ضبط شده بعد از تکمیل پرونده به همراه شکارچیان متخلف به مراجع قضایی شهرستان معرفی و تحویل داده خواهند شد. این مسئول با اشاره به وجود زیستگاه های متعدد حیات وحش در شهرستان طارم بیان کرد: روستاییان در حفظ منابع طبیعی و محیط زیست کشور نقش بسزایی دارند و با توجه به ضرورت این موضوع اهالی روستاهای طارم با توجه به پتانسیل های بالای محیط زیستی این شهرستان باید در کنار اداره محیط زیست بوده و با اطلاعات و اخبار دقیق از وضعیت آلاینده های زیست محیطی و شکارهای غیر مجاز یار و یاور ماموران یگان حفاظت این اداره باشند. به گزارش ایرنا، حیات وحش یک کشور نیز مانند دیگر ذخایر طبیعی از ارزش های زیادی برخوردار است و دارای منافع و اهمیت های خاص خود است. جانوران یک منطقه ضمن ایجاد تعادل طبیعی و بیولوژیک در آن منطقه از ارزش های علمی و تفریحی زیادی نیز برخوردار هستند. شهرستان طارم به دلیل تنوع زیاد آب و هوایی و وجود اکوسیستم های ویژه در منطقه و ارتباطات بیولوژیکی آن با استان های همجوار از غنای حیات وحش خوبی برخوردار است. در این شهرستان انواع پستانداران، پرندگان، خزندگان، آبزیان، دوزیستان، حشرات و بندپایان یافت می شوند. در گذشته ای نه چندان دور، تنوع گونه ها و وضعیت جمعیت جانوری این منطقه تا اندازه ای بوده که یکی از مناطق مهم ایران در زمینه حیات وحش به شمار می آمده است.شهرستان طارم با 47 هزار نفر جمعیت (حدود 5 درصد جمعیت و 10 درصد مساحت استان زنجان) در 90 کیلومتری شمال شرقی زنجان واقع شده و با استانهای قزوین، اردبیل و گیلان همسایه است. 9886/6085            "}