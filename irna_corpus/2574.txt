{"onTitr":"","titr":" دامپزشکی دومین صنعت ارز آور","describe":" اراک - ایرنا - سازمان دامپزشکی در مقابله با بیماری های مشترک و جلوگیری از انتقال عوامل تهدید نوپدید و بازپدید به جوامع انسانی نهادی خط شکن است و نقش محوری در کاهش بیماری و افزایش سلامت در کانون های جمعیتی دارد.", "text":"به گزارش ایرنا، دامپزشکی نوین در سال 1290 هجری خورشیدی در ایران پایه گذاری شد و نخستین تشکیلات اداری آن سال 1295 به نام دفع آفات حیوانی زیر نظارت موسسه پاستور ایجاد شد. دامپزشکی در واقع تلفیقی پیچیده و ظریف از علوم پزشکی و کشاورزی است و سازمان دامپزشکی کشور مسوول کنترل و یا ریشه کنی بیماری های دامی و بیماری های قابل انتقال میان انسان و حیوانات، تامین رفاه و حقوق حیوانات و همچنین پایش بهداشتی فرآورده های خام دامی است. تامین بهداشت دام و حفظ سرمایه های دامی، پایش، مراقبت، تشخیص و درمان بیماری های دامی، مایه کوبی جمعیت دام، پرنده و آبزیان علیه بیماری های دامی، کنترل تردد و حمل و نقل دام و پرنده و صدور مجوز حمل بهداشتی، اجرای اصول امنیت زیستی (اصول بهداشتی) در واحدهای دامداری، مرغداری، کاهش خسارت ناشی از بیماری های دامی و افزایش تولید پایدار، ایجاد و توسعه دامداری های صنعتی و مدرن و افزایش بهداشت دامداری های موجود از جمله وظایف سازمان دامپزشکی است. به گفته کارشناسان حوزه سلامت، بیش از 800 نوع عامل عفونی و بیماری زا از جمله بیماری تب مالت، سل، هاری، شاربن و آنفلوآنزای فوق پرندگان بین انسان و دام وجود دارد که شیوع این بیماری ها در بین دام ها علاوه بر ایجاد خسارت های جبران ناپذیر در جمعیت دامی با انتقال این بیماری ها به جامعه انسانی بیماری ها و اثرهای مخربی بر سلامت جامعه به همراه دارد. پزشکان، بازرسان و کارشناسان دامپزشکی به عنوان سربازان خط مقدم مقابله با این بیماری ها نقش مهم و تاثیر گذاری در کاهش جلوگیری از شیوع این بیماری ها در بین جامعه انسانی و جمعیت دامی کشور به عهده داشته و افزایش سلامت هرچه بیشتر جامعه نیازمند توجه هرچه بیشتر به فعالان این حوزه دارد. مدیرکل دامپزشکی استان مرکزی در این خصوص گفت: صنعت دامپروری، زنبورداری و آبزی پروری از جمله فعالیت هایی است که فواید اقتصادی و اشتغالزایی فراوانی برای کشور به همراه داشته و پس از صنعت نفت دومین صنعت ارز آور برای کشور محسوب می شود. «محسن شانقی» افزود: این صنعت ارز آور و اشتغال آفرین است و باید حراست و نگهداری شود که وظیفه حفاظت از این صنعت بر عهده سازمان دامپزشکی است. وی ادامه داد: بر اساس آمارهای سازمان بهداشت دام (OIE) از هر یک میلیارد نفر جمعیت روی زمین درآمد، تغذیه و امرار زندگی 700 میلیون نفر به دام وابسته است که این مهم نشان از سهم بزرگ صنعت دامپروری در جوامع بشری است. مدیرکل دامپزشکی استان مرکزی نظارت بر پرورش و تولید دام و پرنده و تامین غذای سالم جامعه را از جمله وظایف سازمان دامپزشکی عنوان کرد و گفت: توجه هرچه بیشتر به دامپزشکی افزایش سلامت و امنیت غذایی در کشورها و جوامع امروز را به همراه دارد. شانقی افزود: مشخص شده که 800 نوع عامل بیماری زا از جمله بیماری تب مالت، سل، هاری، شاربن و آنفلوآنزای مرغی از حیوان به انسان منتقل می شود. وی ادامه داد: این بیماری ها افزون بر وارد آوردن خسارت های اقتصادی جبران ناپذیر به دامداران اثرهای مخربی در حوزه سلامت جامعه انسانی نیز به همراه دارد. مدیرکل دامپزشکی استان مرکزی گفت: این استان با دارا بودن جمعیت دام سبک و سنگین قابل توجه و همچنین تعداد بالای مزارع پرورش طیور گوشتی و تخمگذار مادر، از مهمترین صنایع اشتغالزا و تولیدکننده در استان است. دکتر شانقی افزود: انجام پایش و مراقبت مستمر بیماری های دام و طیور، واکسیناسیون، کنترل تردد حمل و نقل دام و طیور از طریق سامانه الکترونیکی یکپارچه قرنطینه در کشور، آموزش دامداران و مرغداران و تاکید بر رعایت اصول امنیت زیستی در مزارع پرورشی کاهش 34 درصدی بیماری های دامی در سال جاری نسبت به سال 92 را در استان مرکزی به همراه داشته است. وی ادامه داد: انجام تست خونگیری و حذف دام های آلوده از چرخه مصرف به منظور کنترل و مبارزه با بیمارهای مشترک بین انسان و دام در استان مرکری موجب کاهش 45 درصدی مبتلایان انسانی به بیماری تب مالت را در این مدت شده است. مدیرکل دامپزشکی استان مرکزی خاطر نشان کرد: دامپزشکی این استان برای تامین بهداشت فرآورده های خام دامی سالم و نظارت بر مراحل تولید از ابتدای زنجیره غذایی یعنی مزرعه (اماکن دامی) فعالیت های خود را آغاز و تا عرضه فرآورده های خام دامی و قرار گرفتن در سفره مردم ادامه می دهد. دکتر شانقی گفت: در این زنجیره، نظارت های بهداشتی دامپزشکی از اماکن دامی شامل جایگاه دام، خوراک، واکسیناسیون و درمان اصولی دام آغاز شده و نظارت بر صدور مجوز حمل به کشتارگاه، نظارت بر کلیه مراحل کشتار، انجام آزمایشات ادواری مورد نیاز، درج برچسب و مهر دامپزشکی بر روی لاشه و درج کد ردیابی بر روی محصولات ادامه می یابد. وی افزود: اقدام های بهداشتی توسط اداره کل دامپزشکی استان مرکزی از مزرعه تا سفره، افزایش 46 درصدی استحصال گوشت قرمز و سفید در کشتارگاه های دام و طیور استان را به همراه داشته است. مدیرکل دامپزشکی استان مرکزی خاطر نشان کرد: به منظور حمایت از تولید داخلی و کاهش موانع صادرات افزایش هفت برابری صادرات ماهی زینتی، افزایش سه برابری صادرات تخم مرغ خوراکی و افزایش پنج برابری صادرات خوراک و مکمل طیور از استان به خارج از کشور در این مدت شده است. دکتر شانقی یاد آور شد: از ابتدای سال جاری تا کنون برای جلوگیری از شیوع احتمالی بیماری ها در بین دام ها 2 میلیون و 600 هزار راس دام علیه بیماری های مختلف دامی واکسینه شدند. وی ادامه داد: یکهزار و 47 مورد بازدید در این مدت از دامداری های استان مرکزی انجام شده است و 190 هزار راس دام برای مقابله با بیماری های انگلی واکسینه شده اند. مدیرکل دامپزشکی استان مرکزی گفت: 427 هزار راس دام سبک و سنگین در این مدت برای مقابله با بیماری های مشترک انسان و دام و پنج هزار قلاده سگ نیز علیه بیماری هاری واکسینه شده است. دکتر شانقی گفت: تست سل در این مدت بر روی 14 هزار راس دام انجام شد و 300 هزار راس دام نیز علیه بیماری سیاه زخم واکسینه شده اند. وی ادامه داد: 14 میلیون و 700 هزار قطعه جوجه ریزی با نظارت اداره کل دامپزشکی استان مرکزی در واحدهای تولید و پرورش طیور استان انجام شد و 117 میلیون دز واکسن برای مقابله با بیماری های مختلف در این واحدها استفاده شد. مدیرکل دامپزشکی استان مرکزی خاطر نشان کرد: 6 هزار و 700 مورد بازدید نیز در این مدت از مرغداری ها و زیستگاه های پرندگان استان انجام و 18 مورد کانون بیماری در واحدهای طیور استان مشاهده شد. دکتر شانقی گفت: 59 مورد بازدید در این مدت از مراکز آبزی پروری استان مرکزی انجام شد و یکهزار و 567 نمونه برداری آزمایشگاهی از این واحدها انجام شد. وی ادامه داد: 39 مورد بازدید در این مدت از زنبورستان های استان مرکزی انجام و 47 هزار و 200 مورد نمونه آزمایشگاهی برای تشخیص بیماری های مختلف از این واحدها انجام شد. مدیرکل دامپزشکی استان مرکزی یاد آور شد: 84 هزار و 540 راس دام سبک و سنگین در نیمه نخست امسال در کشتارگاه های استان کشتار، و چهار هزار و 400 تن گوشت قرمز در این کشتارگاه ها تولید شد. دکتر شانقی ادامه داد: 314 لاشه در کشتارگاه های استان مرکزی به دلیل وجود بیماری ضبط و از چرخه مصرفی انسانی خارج شد. وی خاطر نشان شد: 12 میلیون و 700 هزار قطعه طیور امسال در کشتارگاه های طیور استان مرکزی کشتار و 39 هزار و 500 تن گوشت در این کشتارگاه های تولید شد. مدیرکل دامپزشکی استان مرکزی گفت: 126 هزار قطعه طیور در این کشتارگاه ها غیر قابل مصرف انسانی تشخیص و از چرخه مصرف انسانی خارج شدند. شانقی گفت: 44 هزار مورد بازدید در این توسط از واحدهای تولید، نگهداری و عرضه مواد خام دامی توسط کارشناسان این اداره کل انجام شد و 122 تن فرآورده خام دامی غیر بهداشتی در این واحدها ضبط و 126 واحد متخلف به دستگاه های قضایی معرفی شدند. مدیرکل دامپزشکی استان مرکزی، از اجرای طرح واکسیناسیون آنفلوآنزای فوق حاد پرندگان در مرغداری های پرورش مرغ تخمگذار استان مرکزی خبر داد و گفت: این طرح امسال در 2 واحد مرغ تخمگذار استان که به تازگی اقدام به جوجه ریزی کرده اند اجرا شده است. مدیر کل دامپزشکی استان مرکزی گفت: اجرای طرح واکسیناسیون آنفلوآنزای فوق حاد پرندگان در واحدهای مرغ تخمگذار از برنامه های اولویت دار سازمان دامپزشکی کشور برای جلوگیری از شیوع این بیماری است و این طرح در هنگام جوجه ریزی در این واحدها اجرا می شود. رئیس شورای نظام دامپزشکی استان مرکزی نیز در این خصوص گفت: 38 هزار نفر وظیفه خدمت رسانی به مردم را در نظام دامپزشکی کشور برعهده دارند که 700 نفر این افراد عضو نظام دامپزشکی این استان هستند. «دکتر احمد میرزایی» افزود: جایگاه دامپزشکی در کشور ما نسبت به سایر کشورها قابل مقایسه نبوده و افزایش جایگاه آن برای مقابله با بیماری های دامی و مشترک نیازمند بررسی و تبیین از طرف مسئولان دارد. وی ادامه داد: سهمی برای سازمان دامپزشکی کشور در برنامه تحول سلامت توسط مسئولان در نظر گرفته نشده و می طلبد که این سازمان برای مقابله با 850 نوع بیماری مشترک انسان و دام مورد توجه مسئولان قرار گیرد. استاندار مرکزی نیز گفت: نهاده های مورد نیاز دامداران و مرغداران استان به میزان کافی در این استان ذخیره سازی شده و مشکلی در تامین آن ها وجود ندارد. سید«علی آقازاده» افزود: نهاده های مورد نیاز دامداران و مرغداران به میزان کافی به کشور و این استان وارد شده و ورود این محصولات برای جلوگیری از کاهش تولید محصولات دام و طیور در دستور کار دولت قرار دارد. وی ادامه داد: 34 هزار نفر در سازمان دامپزشکی کشور در زمینه نظارت بر فعالیت های تولید و عرضه مواد خام دام و طیور، جلوگیری از انتقال و شیوع احتمالی بیماری های دامی به فعالیت اشتغال دارند که 700 نفر این افراد در این استان هستند. آقازاده گفت: شاغلان دامپزشکی استان مرکزی بر چرخه تولید و عرضه 2 میلیون و 600 هزار دام سبک و 20 میلیون قطعه طیور نظارت دارند. وی افزود: وجود جنگ اقتصادی علیه کشور محدودیت هایی را برای واحدهای تولیدی استان و کشور به همراه داشته و نیاز است مسئولان با افزایش همکاری و تسهیل در ارایه خدمات زمینه کاهش مشکلات تولیدکنندگان را فراهم کنند. استاندار مرکزی خاطر نشان کرد: وجود قوانین و مقررات دست و پا گیر و برخی موازی کاری ها از دیگر مشکلات تولیدکنندگان استان و کشور است و تسهیل در ارایه خدمات و ساماندهی و اصلاح ساز و کارها نقش مهمی کاهش مفاسد و افزایش بهره وری در این واحدها را به همراه دارد. آقازاده گفت: دیده شدن راهبردها و تکالیف برجسته دامپزشکی در برنامه تحول نظام سلامت با هدف افزایش بهداشت و سلامت مردم جامعه ، مقابله با بیماری های مشترک و جلوگیری از شیوع احتمالی این بیماری ها ضروری است. وی ادامه داد: استان مرکزی علاوه بر صنعتی بودن در زمینه تولید گوشت سفید و قرمز، ماهیان زینتی، طیور و ماهیان زینتی در زمره پنج استان برتر در سطح کشور است و در زمینه تولید محصولات دام و طیور از جایگاه ویژه ای در کشور برخوردار است. استاندار مرکزی خاطر نشان کرد: تولیدات ماهیان سرد آبی و گرم آبی این استان با وجود کم آبی و خشکسالی اخیر نسبت به سال گذشته 700 تا یکهزار تن افزایش یافته که این مهم نشان از استفاده بهینه از منابع کشور در راستای تحقق اقتصاد مقاومتی مورد نظر رهبر معظم انقلاب است. آقازاده ادامه داد: در سه سال اخیر با تلاش و اقدام های پیشگیرانه بازرسان و کارشناسان اداره کل دامپزشکی استان مرکزی بیماری آنفلوآنزای فوق حاد پرندگان در استان کنترل شده و این استان در زمینه تولید تخم مرغ از رتبه هفتم کشور به رتبه سوم بهبود یافته است. استان مرکزی با 12 شهرستان، و یک هزار و 539 روستا، دارای 622 واحد مرغداری صنعتی، 491 واحد گاوداری صنعتی و 191 واحد کارگاه پرورش آبزیان است. گزارشگر:مهدی عظیمی 1955/6013/            "}