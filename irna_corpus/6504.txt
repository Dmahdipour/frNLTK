{"onTitr":"","titr":" طرح گازرسانی به نهبندان زودتر از موعد مقرر افتتاح شد","describe":" بیرجند - ایرنا - مدیرعامل شرکت مهندسی و توسعه گاز ایران گفت: انتقال گاز به نهبندان قبل از زمستان امسال یک دغدغه و هدف برای شرکت ملی گاز بود که با تلاش شرکت پیمانکار محقق شد و زودتر از موعد مقرر به بهره برداری رسید.", "text":"به گزارش ایرنا حسن منتظر تربتی روز شنبه در آیین افتتاح پروژه گازرسانی به شهرستان نهبندان اظهار داشت: این پروژه در کمترین زمان ممکن به بهره برداری رسید که کوتاهی زمان باعث صرفه جویی در هزینه ها و همچنین مصرف سوخت های مایع می شود. وی کاهش هزینه ها را مزیت مهم کوتاهی زمان پروژه ها عنوان کرد و گفت: پروژه گازرسانی به نهبندان 80 میلیارد تومان هزینه در برداشته که اگر امروز می خواست این پروژه انجام شود همین لوله ها 170 میلیارد تومان هزینه داشت و اعتبار موردنیاز کل پروژه بالغ بر 250 میلیارد تومان می شد. وی افزود: صرفه جویی مصرف نفت و سوخت های مایع نیز از دیگر مزیت های بهره برداری این پروژه در کوتاه ترین زمان ممکن است و اختلاف قیمت این نوع انرژی های سوختی با گاز نیز بالغ بر 35 میلیارد تومان می شود که به نفع دولت و رفاه بیشتر مردم خواهد بود.تربتی با بیان اینکه انتقال گاز از قعر چاه های عسلویه به این نقطه دور افتاده یک افتخار برای شرکت گاز است افزود: انتظار می رود مردم از این نعمت با ایمنی، صرفه و صلاح استفاده کنند. وی با تاکید بر اینکه هزاران کیلومتر برای خط انتقال نهبندان طی مسیر شده تا گاز به مردم این منطقه برسد ابراز امیدواری کرد: نعمت گاز طبیعی باعث محرومیت زدایی از منطقه شده و شاهد توسعه اقتصادی و تولید های صنعتی در این خطه از کشور باشیم. مدیرعامل شرکت گاز خراسان جنوبی نیز گفت: همه شهرهای استان جز دیهوک گازرسانی شده که این شهر هم پس از ترخیص کالاهای موردنیاز گازرسانی از گمرک گازدار می شود.سید محمود هاشمی بیان کرد: پروژه های گازرسانی شهر نهبندان از 2 بخش تشکیل شده که یک بخش خط انتقال سربیشه - نهبندان و بخش دوم اجرای شبکه داخلی شهر نهبندان است. وی با بیان اینکه برای اجرای شبکه داخلی شهر نهبندان 130 کیلومتر لوله گذاری انجام شده است افزود: نصب چهار ایستگاه تقلیل فشار درون شهری، یک ایستگاه تقلیل فشار برون شهری، نصب یک ایستگاه حفاظت کاتدیک و نصب چهار هزار و 700 انشعاب از دیگر مشخصات این پروژه است.مدیرعامل شرکت گاز خراسان جنوبی گفت: برای پروژه مذکور 15 میلیارد تومان هزینه شده است.وی با اشاره به بهره مندی پنج هزار خانوار از افتتاح پروژه های گازرسانی نهبندان گفت: گازرسانی به شهر شوسف با پنج میلیارد تومان اعتبار و شهر درح سربیشه با 11 میلیارد تومان نیز انجام شده که امروز به بهره برداری رسید. هاشمی تصریح کرد: در مجموع گازرسانی سه شهر نهبندان، شوسف، درح و 101 روستای استان بالغ بر 80 میلیارد تومان اعتبار هزینه داشته است که 13 هزار و 200 خانوار شهری و روستایی از این پروژه ها بهره مند می شوند. وی با اشاره به آغاز عملیات اجرایی 388 پروژه گازرسانی با پیش بینی 115 میلیارد تومان در استان گفت: این پروژه ها پتانسیل بهره مندی 20 هزار خانوار را دارد. مدیرعامل شرکت گاز خراسان جنوبی افزود: در بخش شهری و روستایی 195 میلیارد تومان هزینه شده یا در دست اجرا است. وی با تاکید بر صرفه جویی در مصرف گاز تصریح کرد: حجم زیاد آمار مرگ و میر ناشی از مسمومیت گاز مونوکسید کربن بوده که لازم است در نصب لوازم گازسوز مسایل ایمنی رعایت شود. هاشمی با بیان اینکه در اجرای پروژه های گازرسانی با کمترین چالش مواجه بودیم گفت: همکاری و همیاری سایر دستگاه ها در اجرای این پروژه ها قابل تقدیر است.9893*3028            "}