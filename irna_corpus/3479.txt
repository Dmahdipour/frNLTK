{"onTitr":"","titr":" قزوین صاحب موزه وقف می شود","describe":" قزوین - ایرنا - مدیر کل اوقاف و امور خیریه قزوین گفت: با توجه به تعداد بالای موقوفات استان به زودی موزه وقف را راه اندازی می کنیم.", "text":"حجت الاسلام سید مصطفی مجیدی روز سه شنبه در حاشیه دیدار با مدیر کل میراث فرهنگی صنایع دستی و گردشگری استان قزوین به خبرنگاران گفت: با توجه به وقف نامه های سنگی و اقلام قدیمی در بسیاری از امامزادگان استان، ایجاد موزه برای حفظ و نگهداری بهتر از این اقلام ضروری است.وی اضافه کرد: متاسفانه برخی از اقلام متعلق به امامزادگان که جنبه میراثی داشته اند از طریق سودجویان در گذشته دچار غارت شده و آثاری از آنها باقی نمانده است.این مسئول افزود: امیدواریم میراث فرهنگی با کمک کردن و مشاوره دادن به سازمان اوقاف و امور خیریه در مقاوم سازی بناهای امامزادگان و نگهداری بهتر آنها کمک کند.حجت الاسلام مجیدی خاطر نشان کرد: هزینه های مقاوم سازی بناهای امامزادگان با توجه به قدمت تاریخی آنها بسیار سنگین است و امیدواریم با واریز به موقع اعتبارات دولتی بتوانیم تا پایان سال جاری طرح بازسازی بخش اعظم مرمت این ابنیه ها را به اتمام برسانیم.مدیر کل اوقاف و امور خیریه قزوین با اشاره به سابقه همکاری بین این دستگاه با میراث فرهنگی، گفت: امیدواریم کارگروه رفع تناقضات بین دستگاهی دوباره آغاز به کار کرده تا بسیاری از مشکلات بین این 2 دستگاه با مطرح شدن در این کارگروه رفع شود.6104*3013            "}