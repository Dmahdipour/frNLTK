{"onTitr":" بازی های پاراآسیایی 2018؛    ","titr":" ایران بدنبال قهرمانی در بسکتبال با ویلچر پاراآسیایی است","describe":" جاکارتا- ایرنا- سرمربی تیم ملی بسکتبال با ویلچر ایران می گوید: در حال حاضر همه تلاش مان در جهت کسب مدال طلا و عنوان قهرمانی بازی های پاراآسیایی 2018 است اما هدف اصلی ما ایستادن روی سکوی نخست پارالمپیک 2020 توکیو است.", "text":"به گزارش خبرنگار اعزامی ایرنا به جاکارتا، محمدرضا دستیار پس از  پیروزی تیمش با نتیجه 91 بر 55 برابر تیم ملی بسکتبال با ویلچر چین در بازی های پاراآسیایی گفت: چینی ها تیم خوبی دارند البته به تصور من این تیم پس از ایران، ژاپن و کره جنوبی در رده چهارم قرار دارد.وی ادامه داد: زمانی که به عنوان سرمربی در کنار تیم بسکتبال با ویلچر تایلند بودم، مقابل تیم چین بازی کردیم و در آن بازی هم تیم چین شکست را پذیرفت و پس از آن شکست، تیم چین به مدت 2 سال در هیچ رویدادی شرکت نکرد و حتی در بازی های آسیایی 2014 اینچئون نیز حضور نداشت.دستیار اضافه کرد: اما تیمی که امروز برابر آن به میدان رفتیم، پس از بازی با تایلند پوست اندازی کرده و با قدرت و آمادگی بیشتری در بازی ها امسال شرکت کرده است.سرمربی تیم ملی بسکتبال با ویلچر ایران به روند روبه رشد تیمش که از سال گذشته شدت بیشتری گرفته است، اشاره کرد و گفت: تیم ایران هم نسبت به پارالمپیک ریو تیمی متفاوت است. ما تغییرات مان را از سال 2017 آغاز کرده ایم و با تیمی متفاوت در رقابت های جهانی و سپس در بازی‌های پاراآسیایی شرکت کرده ایم.دستیار ادامه داد: سعی کردیم از بهترین نفرات استفاده کنیم و به جز عادل پارسی که بازیکنی باتجربه محسوب می شود، سایر نفرات از جوانان هستند.وی با ابراز رضایت کامل از عملکرد شاگردانش مقابل چین تصریح کرد: به اعتقاد من تیم چین به عنوان تیم دوم گروه ما به مرحله بعد صعود می‌کند. سرمربی تیم ملی بسکتبال با ویلچر ایران پیش بینی کرد که از گروه مقابل تیم های ژاپن و کره جنوبی به دور بعد صعود کنند و ایران نیز به عنوان صدرنشین گروه خود برابر کره جنوبی قرار بگیرد.وی تصریح کرد: تیم بسکتبال با ویلچر ایران دو ماه پیش در جام جهانی چهارم شد و در این دوره از بازی‌ها، بدنبال این هستیم که ثابت کنیم این عنوان به سادگی کسب نشده است.ورزشی ** 2052**9129            "}