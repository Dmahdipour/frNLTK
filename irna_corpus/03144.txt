{"onTitr":" معاون وزیر کشور عراق:    ","titr":" تدابیر لازم برای امنیت زائران اربعین حسینی در عراق اتخاذ شد","describe":" آبادان - ایرنا - معاون وزیر کشور عراق گفت:تدابیر امنیتی و حفاظتی لازم در مسیر عبور زائران اربعین حسینی در خاک عراق پیش بینی و اتخاذ شده است.", "text":"سپهبد ' محمد بدر ' روز سه‌شنبه در حاشیه نشست کمیته مشترک اربعین ایران و عراق در مرز شلمچه در گفت ‌ و گو با خبرنگار ایرنا اظهار داشت:دولت عراق برای باشکوه برگزار شدن مراسم اربعین حسینی تمام پیش‌بینی های لازم را انجام داده و هماهنگی برای تردد آسان و بدون مشکل زائران ایرانی به خاک عراق در مراسم اربعین در حال انجام است.وی افزود:در بخش‌های مختلف از جمله حمل‌ و نقل و امنیت زائران حسینی در مسیرهای پیاده‌روی اربعین کمیته‌های مختلفی تشکیل‌شده و مشکلی در این زمینه وجود ندارد.سپهبد بدر به تشکیل کمیته مشترک همکاری به‌منظور برای برطرف کردن مشکلات احتمالی در مرزهای شلمچه، چذابه و مهران در ایام اربعین حسینی اشاره کرد و بیان داشت:نمایندگانی با اختیار کامل برای اتخاذ تصمیم بدون مراجعه به دولت مرکزی عراق معرفی تا ضمن بررسی مشکلات در گذرگاه‌های مرزی اربعین مشکل را با طرف جمهوری اسلامی ایران به سرعت برطرف کنند.معاون وزیر کشور عراق گفت:همبستگی و دوستی دولت و ملت ایران و عراق به‌واسطه برگزاری باشکوه اربعین حسینی مستحکم‌تر و سطح روابط دوجانبه نیز با شعار 'حب الحسین یجمعنا' مستحکم‌تر شده است.نشست مشترک کمیته اربعین ایران و عراق، به منظور تسهیل در تردد زائران اربعین حسینی، روز سه شنبه در مرز شلمچه برگزار شد.در این نشست مشترک که با حضور سردار مصطفی مرادیان مسئول کمیته هماهنگی با طرف عراقی در ستاد اربعین و معاون امنیتی انتظامی استانداری خوزستان برگزار شد، دوطرف برای هماهنگی و تعامل در راستای سهولت تردد زائران اربعین تبادل نظر کردند. مرز شلمچه در 15 کیلومتری خرمشهر در استان خوزستان یکی از مبادی تردد زائران اربعین حسینی است. اربعین پارسال 650 هزار زائر ایران و بیش از 100 هزار زائر از کشورهای مختلف جهان از مرز شلمچه راهی کربلای معلی شدند.مرز شلمچه تنها مرز اختصاص یافته برای عبور زائران خارجی برای شرکت در حماسه اربعین حسینی است.3015/6068            "}