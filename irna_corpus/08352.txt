{"onTitr":"","titr":" طرح های دولت تدبیر و امید به توسعه استان ها شتاب بخشیده است","describe":" قزوین - ایرنا - رییس امور پایش، ارزیابی و مدیریت اطلاعات سازمان برنامه و بودجه کشور گفت: طرح های دولت یازدهم و دوازدهم در حوزه های عمرانی و اقتصادی به رشد و توسعه استان ها از جمله قزوین شتاب خوبی بخشیده است.", "text":"علی اکبر حاجی محمدی شامگاه پنجشنبه در جریان سفر محمدباقر نوبخت معاون رییس جمهوری و رییس سازمان برنامه و بودجه به استان قزوین در گفت و گو با خبرنگار ایرنا گفت: خوشبختانه در دولت یازدهم و دوازدهم طرح های زیادی در این استان ها تعریف کرده که خیلی از آنها قابل توجه بوده و تاثیر زیادی در توسعه استان ها گذاشته اند.این مسئول همچنین گفت: قزوین از استان هایی است که درآمدهای مالیاتی بسیار خوبی در بودجه عمومی کشور دارد ولی با این حال بهره مندی آن از این درآمدها به نسبت سایر استان ها کمتر است. وی همچنین گفت: قزوین به دلیل تاخیر در استان شدن پایه اعتباری و بودجه ای نسبتا ضعیفی دارد و طرح های ملی آن کم تر از سایر استان هاست بنابراین باید از ظرفیت های اقتصادی و توان بخش خصوی برای توسعه بخشیدن به این استان بیش از پیش استفاده کرد. حاجی محمدی با بیان اینکه سفر معاون رییس جمهوری و رییس سازمان برنامه و بودجه به استان قزوین بهترین فرصت برای طرح مشکلات و کمبودهای استان قزوین است،افزود: باید افزایش پایه اعتباری و بودجه ای استان در این سفر مورد توجه ویژه قرار بگیرد و مشکلات زیست محیطی و اعتباری پروژه های ملی استان به ویژه راه های ارتباطی قزوین با شمال کشور مطرح شوند. وی همچنین گفت: قزوین ظرفیت تبدیل شدن به مرکز و پایلوت بسیاری از حوزه های اقتصادی کشور را دارد و باید از این فرصت به شکل مناسب استفاده کرد. این مسئول افزود: باید از ظرفیت رییس سازمان برنامه و بودجه برای حل این مشکلات بیشتر استفاده کرد و برای پیشبرد امور اقتصادی، گردشگری و صنعتی این استان پرظرفیت گام های بلندتری برداشت. حاجی محمدی همچنین با اشاره به طرح انتقال آب از سد طالقان به قزوین گفت: این پروژه از مصوبات دولت یازدهم بود و با حمایت استاندار وقت، نمایندگان مجلس شورای اسلامی و پیگیری های سازمان برنامه و بودجه تصویب شد و در لایحه بودجه قرار گرفت. وی ادامه داد: تصویب این طرح نشان می دهد دولت برای حل مشکلات آبی استان قزوین اهتمام لازم را دارد و برای تامین اعتبار آن اقدام کرده است. 6101*3013            "}