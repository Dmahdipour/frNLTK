به گزارش روز جمعه خبرنگار اعزامی ایرنا از جاکارتا، حامد صلحی‌پور پس از دستیابی به مدال طلای دسته 97 کیلوگرم مسابقات پاراپاورلیفتینگ بازی‌ها پاراآسیایی 2018 افزود: حدود یک ماه پیش در مسابقات آسیا اقیانوسیه که در ژاپن برگزار شد، رقیب اصلی‌ام که همین حریف اماراتی بود را شکست داده و طلا گرفتم ، پیش بینی این مدال طلا در جاکارتا را هم می کردم . وی ادامه داد: خدا را شکر بعد از مسابقات آسیا اقیانوسیه با یک ریکاوری و اماده سازی خوب برای جاکارتا اماده شدم و توانستم دوباره طلا بگیرم . وی خاطر نشان کرد: من در تمرینات این رکورد را زده بودم و در اینجا هدف اولم کسب مدال طلا بود و بعد رکوردشکنی ، اما نکته جالب این است که در ژاپن حریف اماراتی پا به پای من آمد، اما در مسابقه امروز رقابت نزدیکی نداشتیم. پاراپاورلیفتینگ کار دسته 97 کیلوگرم کشورمان ادامه داد: چون فاصله وزنه‌ها زیاد شد و پشت سر هم بود، از حالت آمادگی خارج شدم. متأسفانه وزنه آخر کمی برایم سنگینی کرد و نتوانستم رکورد جهان را ارتقا بدهم. صلحی‌پور مدال طلای بازی‌های پاراآسیایی 2018 را به پدر و مادرش اهدا کرد. وی در مورد برنامه‌های خود برای آینده خاطر نشان کرد: به امید خدا در بازی‌های 2020 توکیو رکوردشکنی خواهم کرد. من تازه به این وزن آمده‌ام و خوشبختانه با کمک مربیانم در مدتی کوتاه دو مدال آسیایی گرفتم. دارنده مدال طلای پارا پاورلیفتینگ بازی های پاراآسیای جاکارتا گفت: اتفاقات بدی در ریو برایم رخ داد که امیدوارم با مدال و رکوردشکنی در توکیو جبران کنم. سومین دوره بازی های پاراآسیایی 2018 جاکارتا که از 14 مهرماه آغاز شده همچنان در حال پیگیری است و کاروان ایران با 209 ورزشکار زن و مرد در این رقابت ها تا امروز (جمعه ) بیش از 80 مدال رنگارنگ کسب کرده است . **2052**1601**
      
      