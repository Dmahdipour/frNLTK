{"onTitr":"","titr":" رئیس فدراسیون فوتبال: رسانه ملی برای پخش فوتبال پولی نمی دهد","describe":" شیراز-ایرنا- رئیس فدراسیون فوتبال با بیان اینکه فوتبال بزرگترین همایش مردمی ایران است،گفت: بیشترین برنامه های رسانه ملی پخش فوتبال است اما آنها پولی به فدراسیون پرداخت نمی کنند در حالی که در هیچ کجای دنیا چنین رسمی نیست.", "text":"به گزارش ایرنا مهدی تاج، دوشنبه در نشست مجمع هیات فوتبال فارس در شیراز افزود: در فوتبال حرفه ای بیشترین در آمد آنها از راه پخش تلویزیونی به دست می آید در حالی که در ایران اینگونه نیست.وی ادامه داد: عده ای از داخل کشور به دنبال این بودند تا از حضور تیم های استقلال و پرسپولیس به دلیل بدهی، در رقابت های لیگ قهرمانان آسیا جلوگیری کنند اما این مشکل بزرگ را رفع کردیم و مجوز حرفه ای این 2 تیم صادر شد بدون اینکه بخواهیم سند خلافی را ارایه بدهیم.تاج تاکید کرد: هم اینک این 2 باشگاه بدهی های خود را تسویه کرده اند و 36پرونده خارجی تیم پرسپولیس هم به نتیجه مثبت رسید.وی، در بخش دیگری از سخنان خود اظهار داشت: با خرید و فروش تیم های فوتبال و انتقال آنها به استان ها مخالف  هستم و نتیجه آن هم سرنوشت انتقال تیم پاس تهران به همدان است که دیگر نامی از این تیم ریشه دار که قهرمان باشگاه های آسیا شد، نیست.تاج ادامه داد: تیم ها باید خودشان از دسته سوم و یا دوم شروع کنند و آنگاه با پای خودشان به لیگ برتر برسند، نه اینکه بخواهند با واسطه گری لیگ برتری شوند.رئیس فدراسیون فوتبال با اشاره به اینکه باید به منطقه ای شدن فوتبال کشور نگاه ویژه داشت، افزود: با برگزاری لیگ های مختلف کنونی باز هم تعداد زیادی از بازیکنان مستعد شهرستان ها دیده نمی شوند اما منطقه ای شدن فوتبال منجر به شناسایی هر چه بیشتر استعدادها خواهد شد.وی ادامه داد: توسعه فوتبال خیابانی بسیار مهم است چرا که رشد فوتبال از زمین های خاکی و بازی های خیابانی شروع می شود.تاج، در مورد تیم های فوتبال و فوتسال استان فارس هم گفت: فوتبال بانوان این استان در کشور رتبه برتر را دارد که باید مورد توجه قرار گیرد و فوتسال فارس هم ستاره ها و استعدادهای فراوانی دارد که نیاز به حمایت دارند.رئیس فدراسیون فوتبال بیان داشت: مجمع انتخاب رئیس هیات فوتبال فارس بسیار خوب برگزار شد و رئیس این هیات باید از تمام ظرفیت های این استان برای پیشرفت فوتبال بهره گیرد.وی گفت: ورزشگاه میانرود شیراز، ورزشگاه مدرنی است که می تواند میزبان رقابت های خارجی هم باشد اما تا زمانی که این استان یک تیم در لیگ برتر نداشته باشد این ورزشگاه هم کمتر دیده می شود، اگر چه ورزشگاه پارس هم ایراد های کوچکی دارد که با برگزاری مسابقه برطرف می شود.در مجمع انتخاباتی هیات فوتبال فارس، غلامعلی هنرپیشه با 40 رای مجداد به عنوان رئیس این هیات برگزیده شد.7368 /6118            "}