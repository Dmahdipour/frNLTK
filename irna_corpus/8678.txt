{"onTitr":" نماینده اردکان در مجلس:    ","titr":" خسارت فعالیت معدنی به عرصه‌های طبیعی یزد جبران شود","describe":" یزد - ایرنا - نماینده مردم اردکان در مجلس شورای اسلامی تأکید کرد: با تصمیم شورای معادن باید 100 درصد خسارت‌ وارده به عرصه های طبیعی استان یزد با پرهیز از توقف فعالیت‌های عمرانی و معدنی جبران شود.", "text":"به گزارش ایرنا ، محمدرضا تابش روز پنجشنبه در سومین جلسه شورای معادن استان یزد با اشاره به لزوم حمایت از کارآفرینان و معدن کاران گفت: شرکت‌های معدنی که در شرایط امروز ارزی کشور ، درآمدهایشان چند برابر شده نباید در برابر جبران خسارت‌ها کم‌کاری داشته باشند. وی افزود: به‌عنوان نماینده مردم در مجلس باید حامی حقوق و منافع مردم باشیم به همین دلیل تدوین قانون حقوق معادن و بررسی نتیجه استقرار دفاتر معادن بزرگ و نیز وضعیت بدهی‌های مالیاتی آن‌ها را به‌صورت جدی دنبال می‌کنیم. رئیس گروه محیط‌زیست مجلس تأکید کرد: اجرای بی کم‌وکاست قانون معادن ، ارائه اشکال از سوی بهره‌برداران و بخش خصوصی ، ترجیح مصالح مردم به افراد، مرور مصوبه‌های جلسه‌های قبل و برجسته کردن نکات مثبت این قانون باید مدنظر جدی شورا باشد. تابش تصویب محل هزینه کرد عوارض دریافتی در قبال خسارت آلایندگی معادن و نیز تسریع در وصول بدهی‌های معادن استان را خواستار شد و افزود: در کنار همه این موارد ،  سازمان توسعه و نوسازی معادن و صنایع معدنی ایران( ایمیدرو ) هم باید گزارشی از وضعیت درآمدهای استان و نحوه هزینه کرد آن ارائه کند. نماینده مردم استان یزد در مجلس یادآور شد: گزارشی توجیهی نیز برای استفاده از بهره مالکانه معادن با برجسته کردن دیدگاه تمرکززدایی و نیز ایجاد انگیزه جهت درآمدزایی و افزایش درآمدهای کشور و استان تهیه شود. عضو شورای معادن در ادامه درباره تمدید برخی مجوزهای معدنی هم تصریح کرد: متأسفانه عده‌ای به دلیل عدم توانایی و تنها برای استفاده از رانت ، مجوزهایی در حوزه معدن اخذ کرده اند، باید تنها با تمدید مجوز افراد توانمند این بخش موافقت شود. رئیس گروه محیط‌زیست مجلس شورای اسلامی درباره نحوه واگذاری معدن دی 19( D19) اردکان با اشاره به تشکیل کنسرسیوم متشکل از شرکت‌های چادرملو و سنگ‌آهن مرکزی ایران ادامه داد: این طرح ، طرحی ملی است و نحوه واگذاری آن مدبرانه است و مقرر شد تا خسارت وارده درازمدت و متناسب با آن از بهره‌برداران دریافت شود. در این جلسه گزارش‌هایی از آخرین وضعیت صورت‌حساب‌های مالی، قانونی و بدهی‌های مالیاتی معادن ، حقوق دولتی و وصول بدهی‌ها ، و وضعیت اعتبار محل درآمد حوزه معادن و وضعیت کنترل آلودگی‌های زیست‌محیطی ارائه شد. از 565 معدن استان یزد ، پنج مورد در مقیاس بزرگ ملی قرار دارد و بقیه در حد متوسط و کوچک هستند . یزد چهارمین استان توسعه‌یافته صنعتی است، ضمن آنکه رتبه دوم تولید محصولات نساجی و نیز رتبه سوم تولید فولاد را در سطح ملی دارد. هم‌اکنون بیش از 800 نوع کالا در کارخانه‌های استان تولید می‌شود، و در آینده ازلحاظ تولید سنگ‌آهن، خاک صنعتی و باریت رتبه نخست را از آن خود خواهد کرد. 1968/ 2047            "}