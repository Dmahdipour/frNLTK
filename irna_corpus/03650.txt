{"onTitr":"","titr":" شهرها روستاها را می‌بلعند -محمدابراهیم جاری*","describe":" تهران-ایرناپلاس- چندی پیش با تعدادی از دوستانمان درباره امکانات زندگی صحبتم می‌کردیم؛ یکی از حسرت نداشتن اپل آیفونِ به روز گله‌مند بود، دیگری از نداشتن خودرو گران‌قیمت، آن یکی از نداشتن زندگی لاکچری.", "text":"کمی بعد آهی بلند شد! که ‌های! از چه می‌گویید، مردمان روستایم در کم‌ترین امکانات به سر می‌برند! فغان از ناعدالتی! آه از سوءمدیریت! جا خوردیم! انگار تمام درد و رنج زندگی از حلقوم بغض گرفته‌اش بیرون می‌تراوید. تازه حساب کار دستمان آمده بود. گفتیم بگو از روستایت، بگو از معیشتت. بگو بگو تا بدانیم قصه را.این طور شروع کرد: روزگاری مردمان روستایم همه فکر و ذکر و دغدغه‌شان گاو و گوسفند و زراعت و کشت و کار بود. زمانی که کشاورزان خوشه خوشه ثمره تلاش خود را درو کرده و بر دانه دانه آن شکر نعمت می‌گفتند. زمانی که دامداران حاصل رنج و زحمت خود را نظاره کرده و خدا را برای آن سپاس می‌گفتند. نابهنگام غول صنعت وارد کار شد آن‌چنان آب را بلعید و آن‌چنان بی‌مدیریتی شد که دیگر نه خوردیم نان گندم و نه دیدیم دست مردم. القصه را خوب می‌دانید؛ باغ خشکید، پرنده پر بست، ابر نبارید، حق‌آبه‌ها تعیین نشد، اعتراض‌ها بالا گرفت، بلوا شد.اما مشکلات کنونی چیست؟ باوجود گذشت سال‌ها از انقلاب اسلامی و فعالیت‌های چشم‌گیر در حوزه محرومیت‌زدایی در استان چهارمحال و بختیاری، اما باز هم کمبودهای فراوانی احساس می‌شود. برای مثال، روستاهای بادره سمی، دم‌آب، سرقلعه، دهدلی، لیمه، سرتنگ و زردلیمه 7 روستای محروم اردل هستند که عرض برخی از راه‌های ارتباطی آنها به پهنای یک کتاب است.هر ساله برنامه‌هایی در حوزه محرومیت‌زدایی مصوب می‌شود، اما از مجموع این هفت روستا تنها یک روستا دارای آب آشامیدنی لوله‌کشی است. هیچ‌یک از روستاها گازکشی نشده‌اند، چندین مدرسه ابتدایی کوچک در کم‌ترین امکانات در مکانی استیجاری به سر می‌برند. حتی هیچ‌کدام از روستاها جاده دسترسی هم ندارند. به همین علت کمتر کسی قادر به رفت و آمد به این روستاهاست. روستاهایی که اگر مورد توجه قرار گیرند، تبدیل به قطب گردشگری خواهند شد. ناگفته نماند که البته این روستاها به تلفن سیار و پنل انرژی خوشیدی مجهز شده‌اند.مشکل بزرگ دیگر: به دلیل خشکسالی‌های یک دهه گذشته متأسفانه بعضی از روستاهای شهرستان لردگان در زمینه تأمین آب شرب مصرفی خود با مشکلات بسیاری دست و پنجه نرم می‌کنند. اهمیت این موضوع زمانی پدیدار می‌شود که درمی‌یابیم 50 درصد جمعیت روستایی استان در شهرستان لردگان ساکن هستند که لازم است جهت رفع این مشکل‌ها برنامه‌ریزی‌های لازم انجام شود.مسئله بسیار مهم‌تر ایجاد کار در راستای تبیین سیاست‌های اقتصاد مقاومتی است. همان‌طور که می‌دانیم روستاها و شهرهای کوچک استان بیش از همه‌جا از نبود کار رنج می‌برند و این دلیلی برای مهاجرت به شهر و در نتیجه افزایش جمعیت مصرف‌گرایان کشور می‌شود.باید حتی از کارهای خرد در روستاها حمایت کرد. باید از نیروهای بومی کمک گرفت، باید به قبایل و عشایر بها داد تا دست به سکنی‌گزینی در شهرها و روستاها نزنند. باید از تعطیلی کارخانه پنیر شهرک جلوگیری می‌شد.مسئله درخور توجه دیگر عدم دسترسی روستاییان به امکانات رفاهی امروزی است. از حداقل امکانات رفاهی روزگار ما مواردی همچون مدارس، وسایل حمل و نقل عمومی، وسایل و مراکز مجهز بهداشتی و امدادی را می‌توان نام برد که متأسفانه کمبودهای زیادی در روستاها احساس می‌شود.مسئله دیگر، ناایمن بودن بافت‌های روستایی استان است. با توجه به اینکه ایران ششمین کشور زلزله‌خیز دنیا محسوب شده و هر 10 سال یک زلزله بالای 6 ریشتر را تجربه می‌کند اگر خدای ناکرده زلزله رخ دهد، شاهد تلفات بسیار زیادی در این نواحی خواهیم بود. خلاصه مطلب آن‌که با گسترش چشم‌گیر شهرها و به‌تبع آن ایجاد مشکل‌هایی همچون آلودگی، بیماری، ترافیک، کاهش تولید و افزایش مصرف‌گرایی و... سزاوار نیست که روستاها را فراموش کرده و در دخمه چهارچوب کبریتی زندگی شهری، فردای خود را به چالش بکشانیم. امید است که با همت دولت و مسئولین و البته یاری مردم و خیران محلی هرچه زودتر به آبادانی روستاها کمک کرده و از مهاجرت از آن جلوگیری کنیم.--------------------------------------------------------------------------* دانشجوی دانشگاه شهرکردنشریه رسا، دانشگاه شهرکرد**اداره کل اخبار چندرسانه**ایرناپلاس**            "}