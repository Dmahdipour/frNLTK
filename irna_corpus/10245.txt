{"onTitr":"","titr":" امام جمعه ایلام استعفای خود را تایید کرد","describe":" ایلام - ایرنا - حجت الاسلام والمسلمین «محمدنقی لطفی» که مدت 18 سال امام جمعه ایلام و نماینده ولی فقیه در این استان بود با تایید استعفایش از این سمت به شایعه ها و حرف و حدیث های جاری نزد افکار عمومی پایان داد.", "text":"به گزارش ایرنا، به دنبال گمانه زنی های رسانه ای و شبکه های اجتماعی به موضوع استعفای امام جمعه ایلام از سمت خود، حجت الاسلام محمدنقی لطفی در گفت و گویی استعفای خود را تایید کرد.وی روز چهارشنبه در این زمینه اظهار داشت: حدود 18 سال است که در ایلام هستم و شاید طولانی‌ترین امامت جمعه که از سوی حضرت آقا منصوب‌ شده‌اند بنده هستم و با این کناره‌گیری می‌خواهم سنگر برای افراد دیگری باز شود.حجت الاسلام لطفی افزود: پس از حدود دو دهه فعالیت در این سنگر شش ماه پیش نیز درخواست استعفا از سمت نمایندگی ولی‌فقیه در استان ایلام کردم که مقام معظم رهبری قبول نکردند.وی با ذکر اینکه «واقعا خسته شده بودم» در این خصوص توضیح داد: علت خستگی جوسازی‌هایی بود که علیه بنده در این مسوولیت مطرح کرده بودند که باعث شد از این سمت استعفا دهم مبادا در جهت حواشی و ایجاد جوسازی‌ها علیه بنده، خدشه‌ای به جایگاه رهبر معظم انقلاب اسلامی وارد شود؛ نظیر آن مساله خودرو که همه آن دروغی بود که در فضای مجازی درست کردند.لطفی بیان کرد: جابه جایی و این عزل و نصب‌ها مساله‌ای عادی است و تاکنون هر کاری هم به ما سپردند انجام‌ وظیفه کرده و می‌کنیم.امام جمعه ایلام افزود: استعفای بنده شنبه هفتم مهرماه جاری نوشته ‌شده است.سال گذشته فیلم و عکس هایی از جشن تولد نوه امام جمعه ایلام در تهران با حضور وی و چندین سلبریتی به همراه ملی پوشان سابق فوتبال منتشر شد که بازتاب بسیاری در افکار عمومی، فضای مجازی و رسانه های داخلی و خارجی به همراه داشت.حجت الاسلام محمدنقی لطفی در دومین دوره مجلس شورای اسلامی نماینده حوزه انتخابیه ایلام بود.7177/6034            "}