{"onTitr":" «بررسی مطبوعات»    ","titr":" سلبریتی ها؛ سرمایه های روزهای بحران","describe":" تهران- ایرنا- سلبریتی ها، سرمایه های اجتماعی جامعه هستند که در مواقع حساس و بحران‌ها دلسوزانه وارد میدان می‌شوند و التیامی بر زخم مردم آسیب دیده هستند. از این رو در برخورد با آنها باید دقت و حوصله به خرج داد تا همه افراد به یک صورت دیده نشوند زیرا تخریب آنها در جهت منافع ملی کشور نیست.", "text":"به گزارش گروه اطلاع رسانی ایرنا؛ «سلبریتی ها؛ سرمایه های اجتماعی کشور، ترویج مشارکت شهروندان و کاهش بحران های محیط زیست و احیای حقوق فراموش شده کودکان با پیگیری سازمان های مردم نهاد» از جمله مهمترین موضوعات اجتماعی و فرهنگی محسوب می شود که در مطبوعات امروز (سه شنبه) برجسته شده است.**سلبریتی ها؛ سرمایه های اجتماعی کشورپس از زلزله کرمانشاه برخی از سلبریتی‌ها برای جمع‌آوری کمک‌های مردمی شماره حساب‌هایی دادند و مردم هم به‌خاطر اسم و شهرت اجتماعی‌شان کمک‌های نقدی و غیرنقدی خود را به حسابی که اعلام کرده بودند واریز کردند. در آن زمان این افراد توانستند مبالغ قابل توجه و هنگفتی را جمع کنند تا جایی که صادق زیباکلام اعلام کرد با پول‌های جمع‌آوری شده می‌خواهد «دهکده امید» را در کرمانشاه بسازد اما در روزهای اخیر شاهد احضار بعضی از این افراد به دادگاه هستیم که روند می تواند بخشی از انگیزه این افراد برای حضور در مواقع بحران در کنار مردم، بکاهد.روزنامه «ایران» در یادداشتی با عنوان «سلبریتی‌ها یک سرمایه هستند آنها را تخریب نکنیم» به قلم میلاد اکبری مدرس دانشگاه نوشت: در خبرها آمده بود که رئیس سازمان مدیریت بحران کشور اعلام کرده که تعدادی از سلبریتی‌ها به جز یک نفر، پول‌های مردم را به منابعی  غیر از کمک به زلزله‌زدگان اختصاص داده‌اند. این در حالی بود که طی چند روز قبل چند سلبریتی به آگاهی تهران به عنوان مطلع و جهت پرسش احضار شدند. در دنیای امروز چه بخواهیم و نخواهیم، یکی از گروه‌های مرجع سلبریتی‌ها هستند و آنها به بخشی از ادبیات جوامع هنری، سیاسی و اقتصادی تبدیل شده‌اند. در همه جای دنیا این اصل پذیرفته شده است که آنها یک سرمایه‌اند و در مواقع حساس و بحران‌ها که حتی دولت‌ها نمی‌توانند افکار عمومی را با خود همراه کنند، آنها وارد میدان می‌شوند و افکار عمومی را صحنه‌گردانی می‌کنند. اینکه بخواهیم همه سلبریتی‌ها را با یک چوب برانیم و از قدرت مرجعیت آنها بکاهیم، کاری صواب نیست و تیغ برنده‌ای است یا آتش است که دود آن فردا به چشم همه جامعه می‌رود.در ادامه آمده است: حضور این سلبریتی‌ها در مواقع حساس کمک به التیام درد در جوامع می‌کند. هوشیار باشیم که اگر فرد نظامی سوء‌استفاده کرد یا روزنامه‌نگاری از عنوان روزنامه‌نگاری بهره جست و خطایی مرتکب شد، حق نداریم همه نظامیان و همه روزنامه‌نگاران را با یک چوب و یک ادبیات خطاب قرار دهیم. آنها کسانی هستند که از نام منزه روزنامه‌نگاری و نظامی‌گری سوء‌استفاده کردند و به هیچ عنوان روزنامه‌نگار نیستند. اگر سلبریتی‌ هم خطا کرد، او ابتدا سلبریتی‌ است، او را نباید به عنوان یک سوء‌استفاده کن بنامیم. دقت کنیم امروز یکی از منابع تولید محتوا و نقاط توجه افکار عمومی در دنیای مجازی، همین سلبریتی‌ها هستند. آنها یک سرمایه‌اند با واژگان کلی آنها را تخریب نکنیم چرا که معلوم نیست تخریب آنها در جهت منافع ملی کشور باشد.روزنامه «صبح نو» در گزارشی با عنوان «صادق زیباکلام، سلبریتی سیاسی» می نویسد: از فردای روزی که زلزله، کرمانشاه و شهرهای محدوده غرب ایران را لرزاند و به‌‌خصوص شهرستان سرپل ذهاب را با بیشترین خسارت‌ها روبه‌رو کرد، سیل کمک‌های مردمی به سمت غرب کشور سرازیر شد. آن روزها کانکس و نبود سرپناه یکی از اصلی‌ترین کمبودهایی بود که با توجه به سرمای هوا و بارندگی‌ها بیشتر از همه به چشم آمد. بسیاری از سلبریتی‌ها یا همان چهره‌های معروف جامعه نیز راهی غرب کشور شدند. آن زمان بازدیدهای پی‌در‌پی این چهره‌ها از چادرها و زندگی سخت اهالی کرمانشاه به نوعی موجب تشدید زحمت و رنج ساکنان این مناطق می‌شد. با این وجود برخی چهره‌های شناخته‌شده چون آقای صادق زیباکلام، استاد دانشگاه تهران و از نظریه‌پردازان اصلاح‌طلبان نیز با همراهی دختران خود راهی غرب کشور شد تا از خسارت‌های زلزله بازدید کند. این استاد دانشگاه پس از انجام سفر خود به کرمانشاه و تعجب و حیرت از رقم بالای کمک‌های واریزی مردم به حساب بانکی‌اش گفت که قصد دارد برای رفع فقر در مناطق کردنشین اقدام کند نه اینکه فقط با چادر و کانکس بین مردم آن منطقه کمک شود. در ادامه می خوانیم: زیباکلام هفته گذشته با حضور در اداره آگاهی درباره پولی که در حسابش دارد توضیحاتی را ارائه کرده است. این چهره جبهه اصلاحات گفته است: تا الان ٣٠٠‌میلیون تومان بهره به ٣‌میلیارد و ٥٠٠‌میلیون تومان تعلق گرفته و به ٣ میلیارد و ٨٠٠‌ میلیون تومان رسیده است. ما تا به الان ٨٠٠‌میلیون تومان برای همان تری‌دی‌پنل‌ها و پنجره‌های دوجداره هزینه کرده و حدود ١٠٠ دستگاه کانکس هم خریده‌ایم. بنابراین ما همچنان سه‌‌میلیارد در حساب‌مان داریم که قرار است آن را هم صرف تصفیه‌خانه، خانه روستایی و مزرعه خورشیدی کنیم.روزنامه «کیهان» در گزارشی با عنوان «کمک‌های مردمی به زلزله‌زدگان خرج بدهی بانکی برخی سلبریتی‌ها شد!» آورد: در پی حرف و حدیث‌ها پیرامون کمک‌های برخی سلبریتی‌ها به زلزله‌زدگان کرمانشاه که در همان زمان نیز حاشیه‌هایی به همراه داشت اما طی دو روز اخیر از احضار دو نفر در خبرها منتشر شد. اما روز گذشته معاون وزیر کشور و رئیس ‌سازمان مدیریت بحران با بیان اینکه هنوز اطلاعی از پول‌های جمع‌آوری شده از سوی سلبریتی‌ها برای زلزله‌زدگان کرمانشاه نداریم، گفت: در بین چهره‌های شاخص جز یک نفر، کسی برای زلزله‌زدگان کرمانشاه کاری نکرده است.در ادامه می خوانیم: زلزله کرمانشاه در آستانه‌ سالگرد است و هنوز تکلیف بخشی از میلیاردها پولی که به حساب سلبریتی‌ها واریز شده مشخص نیست، ولی گویا برخی نهادها به دنبال پیگیری این موضوع هستند و نام‌هایی هم در این باره مطرح شد.احضاری که به نظر می‌رسد نسبت به همه کسانی که برای بازسازی کرمانشاه پول‌های مردمی را جمع کرده بودند صورت گرفته.**ترویج مشارکت شهروندان و کاهش بحران های محیط زیستمحیط زیست به عنوان بستری مناسب برای زندگی و فعالیت انسان ها با بحران هایی روبرو شده است. هرچند امروزه به واسطه وسایل آگاهی بخش و سطح تحصیلات، مردم به اندازه کافی در ارتباط با محیط زیست خود آگاه هستند اما به سبب هزینه بر بودن و مشکل های دیگر قادر به عمل در این حوزه نیستند از این رو دولت ها باید به حوزه محیط زیست ورود پیدا کنند تا در کنار ترویج مشارکت شهروندان بحران ها این حوزه کاهش پیدا کند.روزنامه «قانون» در یادداشتی با عنوان «لکنت های بزرگ در سیاست های استراتژیک زیست محیطی» به قلم محسن تیزهوش کارشناس محیط زیست نوشت: در دهه‌های اخیر مدیریت و برنامه‌ریزی در ساختارِ کلان کشور برخلاف مبانی محیط زیست بوده است. این بی‌توجهی تاریخی به اقلیمِ حاکم بر این سرزمین و نادیده گرفتن توان اکولوژیک و بهره‌برداری‌های یک‌جانبه بدون ارزیابی و آمایش ما را به سمت ناپایداری توسعه و از بین رفتن تنوع زیستی و زیستگاه‌های ارزشمندی برده است. در این فرآیندِ مخرب و تهی از اقدامات خردمندانه این اقتصاد و جامعه ما بوده که دچار فسادهای عمیقِ ناشی از بی‌دانشی‌های گوناگون و تنش‌های ناشی از شتابزدگی در حکمرانی عقلانی بر منابع طبیعی شده است! بدون شک سرزمینی که سالانه دو میلیارد متر مکعب فرسایش خاک در آن صورت می‌گیرد، باید شاهدِ از بین رفتن کارایی زیستی و گسترش بیابان باشد، در حالی که متوسط جهانی آن 2.5 تن در هکتار است؛ گویا فراموش کرده‌ایم که در یک مدار خشک و فراخشک زیست می‌کنیم و هرگونه اقدام مخرب با هر هدفی می‌تواند آینده این سرزمین را به چالش‌های غیر قابل پیش‌بینی بکشاند!در ادامه آمده است: در حال حاضر حرکت به سمت توسعه پایدار تنها با سر دادن شعار و ژست های بیهوده عملی نخواهد شد و یک اراده جدی با مشارکت تمام نیروهای فعال در حوزه‌های محیط زیست، اقتصاد و جامعه شناسی را طلب می کند؛بدون شک برنامه ریزی های انسان محور با در نظر گرفتن تمامی اصول حفاظت از اندوخته های ژنتیکی کشور ما را به سمت یک اقتصاد سالم برده و درنهایت نسل های آتی نیز با مشکلات کمتری زیست خواهند کرد اما اگر با شرایط اکولوژیکی منطبق نشویم به سمت یک خودکشی زیستی رفته ایم که بازگشت از آن نزدیک به محال است!روزنامه «همدلی» در گزارشی با عنوان «جان جهان در خطر است» آورده است: بر‌اساس آخرین گزارش متخصصان اقلیمی سازمان ملل متحد، دگرگونی آب‌و‌هوایی جهان آن‌چنان سیری هراسناک یافته که اگر دولت‌ها و ملت‌ها دست به کار نشوند و اقدام عاجلی انجام ندهند تا سال 2040 میلادی زیست بشر و جهان شاهد وضعیتی آخرالزمانی خواهد بود. درست مانند آنچه در کتب مقدس از پایان جهان ترسیم شده البته این اتفاق به شکلی مادی و عینی رخ خواهد داد.آنچه در این گزارش قابل بررسی و تامل است اینکه داده‌های جدید این گزارش فاکت‌های قبل را نقض می کند، به این نحو که عواقب فوری تغییرات اقلیمی بسیار زودتر از آنچه تصور می‌شد، یعنی تا 2040 رخ خواهد داد. دیگر برای کسی شکی باقی نمانده که وضعیت اضطراری زیست‌محیطی امروز کره‌ زمین، که حیات همه جانداران ازجمله انسان را به خطر انداخته است، ریشه در سیستم اقتصادی دارد که در دو سده اخیر حاکمیتش را بر جای جای جهان گسترانیده است. از این رو پرداختن به موضوع محیط زیست نمی‌تواند یک تامل سیاسی نباشد. بر اساس گزارش‌های ارائه شده توسط مرکز تحقیقاتی مشترک اتحادیه ارو‍پا در سال 2017، ایران در انتشار گازهای گلخانه ای جایگاه هفتم را به خود اختصاص داده است.در ادامه می خوانیم: عیسی کلانتری رییس سازمان محیط زیست گفته است: «عمل به قوانین، مسائل اقتصادی را تحت تاثیر قرار می‌دهد زیرا در بسیاری از مسائل صنعتی و اقتصادی ارزیابی‌های محیط زیستی انجام نشده است.» بهروز بهزاد کارشناس محیط زیست می گوید: متاسفانه سیاست‌گذاران محیط زیستی در کشور ما با الفبای محیط زیستی آشنا نیستند و اساسا محیط زیست که در حال حاضر یکی از ابرچالش های پیش روی کشور است، در اولویت دولت نیست.روزنامه «ایران» در یادداشتی با عنوان «حفظ محیط زیست با هشتگ به احترام زمین» می نویسد: شاید این اعداد و ارقام کمی عجیب به‌نظر برسد، ولی برای بازیافت یک تکه شیشه در طبیعت 4000 سال زمان سپری می‌شود و به همین ترتیب برای بازیافت پلاستیک 100 تا 1000 سال، قوطی نوشابه 10 تا 100 سال، آدامس 5 سال، فیلتر سیگار 2 سال، روزنامه یک سال، پوست میوه 6 ماه و برای بازیافت کاغذ 3 ماه زمان لازم است تا طبیعت آن را بتواند در خود هضم کند.این فرآیند بین برخی کاربران شبکه‌های اجتماعی یک نگرانی جمعی را به وجود آورد تا هشتگ #به_احترام_زمین را ایجاد کنند. اوایل فصل تابستان کاربران با به اشتراک گذاشتن این هشتگ سعی کردند مردم را در سفرهای تابستانی آگاه کنند و از این طریق جلوی ریختن زباله در طبیعت را بگیرند.  طولی نکشید که این هشتگ بین طیف گسترده‌ای از کاربران شبکه‌های اجتماعی مختلف رواج پیدا کرد و حتی بازخوردهای مدیران دولتی را هم به‌دنبال داشت.در ادامه آمده است: این طور که رسانه‌های خبری اعلام کردند، پویش #به_احترام_زمین باعث شد طی تعطیلات تابستان سال 97 حجم آلودگی‌های به جا مانده از سفرها در استان البرز به میزان قابل ملاحظه کاهش یابد.اگرچه هم‌اکنون سفرهای تابستانی به پایان رسیده است، ولی کاربران ایرانی در شبکه‌های اجتماعی با بازنشر #به_احترام_زمین همچنان تلاش می‌کنند محتوای مختلف را در این زمینه به اشتراک بگذارند و مردم را در مورد عواقب آلوده کردن محیط زیست آگاه کنند.**احیای حقوق فراموش شده کودکان با پیگیری سازمان های مردم نهاد کودکان به واسطه وضعیت جسمی و روانی خود بیش از دیگران در برابرخشونت ‌ها آسیب ‌پذیرهستند اما فقدان قوانین متناسب و پیشگیرانه برای حمایت از کودکان، نبود حمایت‌های اقتصادی و اجتماعی برای کاهش آسیب‌های وارده بر کودکان و فقدان زمینه‌های آموزشی مناسب از جمله مسایلی است که آینده بخش مهمی از جامعه را تهدید می‌کند. با تمام اینها نهادهای مردمی یا خصوصی تا حدی سعی کرده‌اند که حقوق فراموش شده کودکان را احیا کنند.روزنامه «اعتماد» در یادداشتی با عنوان «میراث ما برای کودکان» به قلم نسرین محمد باقری آموزگار نوشت: ‏متاسفانه هنوز ازدواج کودکان (زیر 18سال) وجود دارد. اگرچه بعضی قوانین مانع از انجام ازدواج در سن پایین می‌شوند اما هنوز دخترانی هستند که زیر15 سال به خانه بخت فرستاده می‌شوند. بر اساس قانون اساسی، دولت وظیفه دارد از طریق آموزش و پرورش امکان تحصیل رایگان را تا پایان دوره متوسطه برای همه کودکان و نوجوانان ایرانی فراهم کند. اما کودکانی هستند که به سبب فقر مجبور به ترک تحصیل می‌شوند یا در کنار تحصیل به کار هم اشتغال دارند. باتوجه به اینکه تعداد زیادی از کودکان کار هر روز در خیابان‌ها در معرض دید عموم و مسوولان هستند اما فکری به حال این کودکان مظلوم نمی‌شود. مدارس ما برای کودکان جذابیت کافی ندارند. دوران تحصیل با رقابت و استرس امتحان، بدون شادی و تفریح سپری می‌شود و خبری از فراگیری مهارت‌های ضروری زندگی نیست. از سوی دیگر عدالت آموزشی هر روز کمرنگ‌تر می‌شود. هنوز مدارس بدون میز و نیمکت وجود دارد.در ادامه آمده است: در کنار همه مشکلات ریز و درشتی که انسان‌های بزرگ برای کودکان ایجاد کرده‌اند، سهم انسان‌ها در آلودگی هوا، گرم شدن زمین، خشکسالی و کم‌آبی و... را هم نباید نادیده گرفت. هر وقت به آینده مبهم فرزندانم فکر می‌کنم، دلم به درد می‌آید و حس می‌کنم ما نیاکان خوبی برای نسل بعد از خود نبودیم کاش هر یک از ما گامی کوچک در جهت ساختن دنیایی بهتر برای کودکان ‌برداریم.روزنامه «آرمان» در گزارشی با عنوان «کودک آزاری فقط در خانه اتفاق نمی افتد» به قلم رییس انجمن مددکاری اجتماعی ایران آورده است: کودک آزاری محدود به درون خانه نیست و اینکه فکر کنیم فقط در چارچوب داخل خانواده صورت می‌گیرد، تلقی نادرستی از پدیده کودک آزاری است. یکی از محیط‌هایی که فراوانی بیشتری دارد، خانه است و بعد از خانه در محیط‌هایی که کودکان حضور پیدا می‌کنند که می‌تواند مهدکودک، مراکز، مدرسه یا گروه‌های تفریح و حتی بازی کودک باشد، نمود دارد. هیچ محیطی نیست که بگوییم کاملا مصون است و منظور از آزار فقط جسمی یا جنسی نیست. تبعیض، تحقیر و مقایسه هم شکلی از آزار است. بی‌توجهی و بی‌تفاوتی همچنین انتظار بیش از حد توان داشتن هم نمودی از آزار است. همچنان معتقدم کودک آزاری با مصداق‌هایی که برشمردم، در محیط‌های مختلف اتفاق می‌افتد. کودک آزاری در مهدهای‌کودک الزاما به معنی کتک زدن نیست. اگر مربی، کودکی را تحقیر کند، تبعیض قائل شود، تمسخر کند، مقایسه بیجا کند یا حتی بی‌تفاوت باشد، مصداقی از آزار است.در ادامه می خوانیم: آموزش و پیشگیری امن‌ترین محور در موضوعات آسیب‌های اجتماعی است. برای هم کودکان و هم کسانی که با کودکان سروکار دارند از والدین گرفته تا مربی، معلم، مدیر، ناظم، پلیس، قاضی، روانشناس، پزشک، پرستار، مددکار اجتماعی و مشاور، آموزش مهم‌ترین محور برای کنترل روند آزار و موضوعات مشابه در حوزه آسیب‌های اجتماعی است.روزنامه «ابتکار» در گزارشی با عنوان «دیواری برای قاب های کودکانه» می نویسد: شاید هنرهای تجسمی به نظر حوزه‌ای جدی مختص بزرگسالان باشد اما کودکان هم سهم بزرگی در این بخش هنری دارند گرچه کمتر جدی گرفته می‌شوند. در تهران بیش از 230 نگارخانه فعالیت می‌کنند ولی تا پیش از این هیچ یک از آنها به کودکان اختصاص نداشت. حالا با آغاز هفته کودک اولین نگارخانه کودکان در تهران افتتاح شده است.روز گذشته «نگارخانه کودک» در فرهنگسرای ارسباران با هدف برقراری ارتباط، بیان احساسات و حالت‌های درونی کودکان با هر شکل از هنرهای تجسمی نظیر نقاشی، سفال و تصویرسازی افتتاح شد. در ادامه آمده است: بهنام کامرانی، نقاش و استاد دانشگاه درباره تاثیر چنین نگارخانه‌هایی در تربیت سلیقه و ذوق کودکان در بخش هنرهای تجسمی می‌گوید: می‌دانیم که آموزش‌های هنر در بعضی مدارس جدی گرفته نمی‌شود. گالری‌ها هم چندان مایل نیستند که از نقاشی‌های کودکان نمایشی داشته باشند، چون اکثر گالری‌ها تخصصی شده‌اند. به همین دلیل به نظر من تاسیس و راه‌اندازی گالری و نگارخانه‌ای برای کودکان می‌تواند منعکس‌کننده استعدادهای جوانانی باشد که امیدهای آینده حوزه تجسمی کشور هستند.پژوهش**9370**9131            "}