به گزارش ایرنا، مهدی جمالی نژاد روز جمعه در جمع خبرنگاران در بوشهر افزود: یکی از رسالت‌های مهم وزارت کشور ایجاد زیرساخت‌‌ها در بخش‌‌های مختلف برای رفاه زائران اربعین حسینی است. وی بیان کرد: به منظور تحقق این مهم وزارت کشور 12 کمیته تخصصی تشکیل داده که ریاست یکی از کمیته ها برعهده معاونت عمرانی این وزارتخانه گذاشته شده است. جمالی نژاد ادامه داد: این معاونت تامین زیرساخت برای راه های مواصلاتی، روشنایی، نیروگاه‌ها و منابع آب شهرهای در مسیر استان‌ها و پایانه‌‌های مرزی در سفر به اربعین حسینی را در دستور کار جدی خود قرار داده است. وی گفت: اعتبار لازم به استان های در مسیر پیاده روی اربعین با هدف تامین زیرساخت های مورد نیاز اختصاص داده شده است. معاون عمران و توسعه امور شهری و روستایی وزارت کشور  افزود: استان بوشهر از ظرفیت بالایی در حوزه سواحل و گردشگری برخوردار است که با معرفی این توانمندی ها می توان در جذب سرمایه‌گذاران نقشی تاثیرگذار ایفا کرد. وی گفت: در ارتباط با مدیریت شهری باید با طراحی ساز و کار مناسب برای تسریع پروژه‌های عمرانی به ویژه ابرپروژه‌ها سرمایه گذاران بزرگ و شاخصی جذب شوند. معاون عمرانی و توسعه امور شهری و روستایی وزارت کشور همچنین در آئین معارفه شهردار بوشهر و شهرداران این استان گفت: شهرداران و دهیاران در امور مربوط به حوزه های خود در راستای جذب سرمایه گذار خلاقیت و نوآوری به خرج دهند. جمالی نژاد در ارتباط با استان بوشهر نیز گفت: این استان از تمامی ظرفیت های گردشگری برخوردار است و با برخورداری از مواهب طبیعی همانند کوه، دریا، نخلستان باید انرژی بیشتری در شکوفایی آن صرف شود. وی تاکید کرد: در این ارتباط زیباسازی مبلمان شهرها و جمع آوری زباله ها در سطح شهرهای استان نیازمند کار و تمرکز بیشتری است. جمالی نژاد با اشاره به معارفه شهردار جدید شهر بوشهر گفت: با این معارفه انتظار است سرعت خدمات رسانی در شهر بوشهر تسریع شود و شاهد رضایت حداکثری مردم از مدیریت شهری این شهر باشیم. معاون امور عمرانی استانداری بوشهر نیز گفت: سند گردشگری روستایی این استان مراحل پایانی خود را طی می کند. مهرداد ستوده افزود: روستاهای استان بوشهر ظرفیت های گردشگری ناشناخته فراوانی دارند که باید با استفاده از تکلیف های گنجاده شده در سند مربوط به آن نسبت به معرفی ظرفیت های آن اقدام کنیم. وی یادآورشد: استان بوشهر در نوروز گذشته در موضوع گردشکری رتبه سوم کشور را به خود اختصاص داد که این شاخص نشان از ظرفیت های فراوان این استان است. ستوده افزود: گردشگری در استان بوشهر بخوبی جایگاه خود را پیدا کرده که این مهم نوید بخش آینده ای روشن در موضوع جذب گردشگر است. در این آئین از فعالیت های فردین خورشیدیان سرپرست شهرداری بوشهر تجلیل و سید نور الدین امیری بعنوان شهردار جدید این شهر معرفی شد. 7212/6045
      
      