{"onTitr":" وزیر علوم، تحقیقات و فناوری:    ","titr":" زبان فارسی از ابعاد مهم هویت ملی و فرهنگ ایرانی‌ اسلامی است","describe":" شیراز- ایرنا- وزیر علوم، تحقیقات و فناوری زبان فارسی را از ابعاد مهم هویت ملی خواند و ادبیات فارسی را مجموعه‌ای گرانمایه از آثار متنوع ادبی دانست که از فرهنگ غنی و پرمایه ایرانی اسلامی مایه گرفته است.", "text":"به گزارش ایرنا، منصور غلامی روز چهارشنبه 18مهرماه طی پیامی که به مناسبت آیین آغازین سیزدهمین همایش ملی انجمن ترویج زبان و ادب فارسی و نیز نشست علمی یادروز حافظ در شیراز، به این همایش ارسال کرده بود این سخنان را مطرح کرد. در پیام وزیر علوم آمده است:زبان فارسی پیشینه‌ای طولانی دارد و در قلمرو وسیعی رواج داشته که امروز مرز‌های جغرافیایی کشور‌های منطقه و فرامنطقه را در بر می‌گیرد. این زبان حامل میراث گرانبهایی از دانش و فرهنگ پرباری است که برای جامعه بشری سرمایه‌‌ای گرانسنگ محسوب می شود. غلامی نوشته است: این آثار ادبی از جهت ساختار لفظی بسیار زیبا و دلنشین و از حیث محتوا بسیار عملی است و موجب اعتلای جامعه می‌شود. حفظ و ارتقای زبان و ادبیات فارسی از مهمترین ضرورت‌ها است و باید همه در این مسیر حرکت کنند. وی افزود:  در سیاست‌های کلان به مرتبه رفیع زبان و ادبیات فارسی توجه و جایگاه مناسبی برای زبان فارسی و نیز گسترش و تعمیق ادبیات در نظر گرفته شده است. وزارت علوم به عنوان یکی از نهاد‌های مهم در ترویج زبان و ادبیات فارسی برنامه‌ای جامع و کاربردی تدوین کرده و فعالیت‌های منسجمی را بنیان گذاشته است. وزیر علوم ادامه داد: تدوین سند راهبردی زبان و ادبیات فارسی، تدوین و بازنگری از کارشناسی تا دکتری، طرح بسندگی نگارش دانشگاه به فارسی، انتشار نشریات متنوع علمی و پژوهشی و بازنگری و تدوین برنامه‌های درسی برای کرسی‌های زبان و ادبیات فارسی در خارج از کشور از جمله آن ها است.هم ‌اکنون مجموعه این برنامه‌ها به صورت منسجم در قالب برنامه کلان در حال اجرا است و امید می رود با توجه به شرایط روز، به صورت جدی بازنگری و به نحو مطلوب اجرا شود. غلامی برگزاری چنین همایش‌هایی را فرصت مغتنمی دانست تا زمینه ای برای راهکار‌های اعتلای ادب فارسی و گسترش آن و پاسخگویی به نیاز‌های جامعه در داخل و خارج کشور فراهم شود و راهکارهایی مناسب پیشنهاد شود تا بتوان از آن ها بهره گرفت. وی با تقدیر از از انجمن ترویج زبان و ادب فارسی و دانشگاه شیراز و استادان و پژوهشگران زبان و ادب فارسی در داخل و خارج از کشور، یافته‌های علمی آنان را ارزشمند توصیف کرد. ** اهداف کنگره از جمله اهداف همزمانی این دو رویداد بازشناسی مطالعات حافظ شناسانه، تشویق پژوهشگران به تولیدات علمی و آشنایی پژوهشگران با پژوهش های جدید دیگران در گستره زبان و ادب فارسی، گفت وگو، تبادل نظر و انتقال تجربه میان استادان، ترغیب پژوهشگران جوان به ژرف اندیشی در پژوهش های فرهنگی، علمی و ادبی عنوان شده است. حدود صد نفر از این استادان و پژوهشگران طی این سه روز در شیراز سخنرانی خواهند کرد که برخی از آنان عبارت اند از: نوش آفرین انصاری، مهدی زرقانی، توفیق سبحانی، تقی پورنامداریان، پروین سلاجقه، علی اشرف صادقی، نصرت الله ضرغام، محمدجعفر یاحقی و ... . مهمانان خارجی این مراسم نیز از کشور های بوسنی، جمهوری آذربایجان، ارمنستان، بنگلادش، ترکیه و هند در شیراز حضور یافته اند. سیزدهمین همایش ملی انجمن ترویج زبان و ادب فارسی و نیز نشست علمی یادروز حافظ که از 18 مهر آغاز شده اند تا 20 همین ماه در شیراز ادامه دارند. 7375 /1876            "}