{"onTitr":" نائب رییس جامعه مدرسین قم:    ","titr":" عبادت و بندگی چهره شاخص امام سجاد (ع) است","describe":" بندرعباس- ایرنا- نائب رییس جامعه مدرسین قم گفت: در بین جامعه شیعه شخصیت امام سجاد (ع) یک چهره علمی و تقوایی است اما شاخص ترین ویژگی آن حضرت، عبادت و بندگی است.", "text":"به گزارش ایرنا، آیت الله مرتضی مقتدایی روز چهارشنبه در مراسم پایانی هشتمین همایش بین المللی امام سجاد (ع) در بندرعباس اظهار داشت: امام زین العابدین (ع) به قدری به عبادت اهمیت می داد که نقل است در هنگام وضو گرفتن رنگ چهره ایشان تغییر می کرد چرا که می فرمودند می خواهم در مقابل پادشاه بزرگی بایستم. وی با اشاره به این که توجه امام سجاد (ع) به عبادت و نماز یک درس برای همه مسلمانان است، گفت: بعد از شهادت امام سجاد (ع)، خانواده های فقیری شناسایی شد که آن امام بزرگوار از آن ها دستگیری می کرد. نائب رییس جامعه مدرسین قم در ادامه سخنان خود به جایگاه صحیفه سجادیه اشاره کرد و بیان داشت: این اثر ارزشمند امام سجاد (ع) حاوی معرفت زیر پوشش دعاست. آیت الله مقتدایی یاد آور شد: امام سجاد (ع) در پوشش دعا، صحیفه سجادیه را برای ما به یادگار گذاشته است که هر باب آن دارای مفاهیم ارزشمندی است. وی همچنین به دعا کردن برای والدین اشاره کرد و ادامه داد: وظیفه سنگینی که هر انسان نسبت به پدر و مادر دارد و این حق را امام سجاد (ع) زیر پوشش دعا مطرح کرده است. به گزارش خبرنگار ایرنا در بخش پایانی سخنان آیت الله مقتدایی از خانواده های شهید مدافع حرم شهید خلیل تختی نژاد از هرمزگان، شهید سلمان برجسته از استان سیستان و بلوچستان، شهید منجزی جانباز دوران دفاع مقدس و شهید حادثه تروریستی اهواز و از شهید محمد محمد احمد جزیلان از شهدای کشور یمن تجلیل شد. همچنین در ادامه از مبلغان، برگزیده ها و حافظان صحیفه سجادیه نیز تجلیل و از کتاب سجاده خورشید حاوی مقاله های هفت دوره کنگره امام سجاد(ع) نیز رونمایی شد. به گزارش ایرنا، هشتمین کنگره بین ‌المللی امام سجاد (ع) روز چهارشنبه مصادف با 23 محرم با حضور اندیشمندان مسلمان و سایر ادیان از سوی دبیرخانه کانون های مساجد هرمزگان و با حمایت دفتر نماینده ولی فقیه در استان و استانداری هرمزگان، ستاد عالی کانون های مساجد کشور و سایر نهادهای فرهنگی و به میزبانی استان هرمزگان در بندرعباس برگزار شد. 9887/7195/6048            "}