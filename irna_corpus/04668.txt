{"onTitr":"","titr":" گازرسانی به 38 روستای تکاب در حال انجام است","describe":" مهاباد- ایرنا- فرماندار تکاب با تاکید بر توسعه همه جانبه روستاها گفت: هم اکنون عملیات گازرسانی به 38 روستای این شهرستان در حال انجام است.", "text":"به گزارش ایرنا، علی مکرمی روز دوشنبه در جمع اهالی روستای 'چراغتپه سفلی' در بخش تخت سلیمان تکاب با تاکید بر مشارکت روستاییان در اجرای طرح های توسعه ای اظهار داشت: مردم و اهالی روستاها باید در رفع محرومیت و آبادانی روستاها با دستگاه های اجرایی همکاری و تعامل کنند. وی افزود: در 50 روستا نیز طرح های مسیر گشایی و عمران روستایی در حال اجراست که تکمیل به موقع آنها تعامل، همکاری و مشارکت روستاییان و کشاورزان را می طلبد. مکرمی اضافه کرد: بدون مشارکت و همراهی روستاییان، اجرا و تکمیل طرح های عمران روستایی روند مطلوب خود را طی نکرده و روستاها از فرآیند توسعه عقب خواهند ماند. وی ادامه داد: مسوولان و روسای ادارات و دستگاه های اجرایی شبانه روز برای حل مشکلات روستاها تلاش می کنند و همه پای کار هستند و لازم است در این مسیر مشارکت اهالی روستاها نیز افزایش یابد. فرماندار تکاب با بیان اینکه مردم سرمایه های اصلی نظام هستند، گفت: همواره دغدغه حل مشکلات مردم را داریم و با تمام توان تلاش می کنیم زیرساخت های توسعه در روستاها بهبود یابد. وی افزود: تلاش برای توسعه شهرستان و حل مشکلات بیش از پیش ادامه دارد و آسفالت کمربندی و خیابان بسیج و آغاز لایروبی خیابان های اصلی شهر نمونه ای از این تلاش هاست. به گزارش ایرنا، فرماندار تکاب به منظور بررسی مشکلات روستای چراغتپه سفلی بخش تخت سلیمان در جمع اهالی این روستا حضور یافت و از وضعیت زیرساخت های عمرانی این روستا نیز بازدید کرد. شهرستان 81 هزار نفری تکاب در جنوب آذربایجان غربی واقع شده است و با 100 روستا و جمعیتی بالغ بر 36 هزار نفر دارای 2 بخش مرکزی و تخت سلیمان است. 7514/6185/2093            "}