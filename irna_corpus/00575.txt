{"onTitr":" نماینده مجلس:    ","titr":" بسیاری از قوانین، مردم را با مشکل مواجه کرد","describe":" اصفهان - ایرنا - عضو هیات رئیسه کمیسیون اجتماعی مجلس گفت: بسیاری از قوانین کشور در اولویت قرار نداشته و به دلیل اینکه بدون کارشناسی به تصویب رسیده مردم را با مشکل مواجه کرده است.", "text":"به گزارش ایرنا، ناهید تاج الدین پنجشنبه شب در آیین سی و نهمین تحلیف کارآموزان کانون وکلای اصفهان افزود :  در همبن ارتباط مهم این که  قوانین مورد نیاز مردم، کمتر مورد توجه قرار گرفته است.وی از مسئولان کانون های وکلای استان های کشور خواست با برقراری ارتباط نزدیک با نمایندگان مجلس ، آنها را برای تعدیل و یا اصلاح قوانین غیر مفید و ارائه طرح های مفید جهت تبدیل شدن به قانون یاری کنند. وی با اشاره به وجود کمیسیون پارلمانی در کانون وکلای استان اصفهان ارتباط بیشتر اعضای این کمیسیون با نمایندگان مجلس بویژه اعضای کمیسیون حقوقی و قضایی مجلس شورای اسلامی را خواستار شد و گفت: برقراری این ارتباط برای کمک به کاهش تورم قانون کشور، ضروری است.   نماینده اصفهان در مجلس به تورم قانون در کشور اشاره کرد و گفت: در 110 سال از تشکیل نهاد قانونگذاری در ایران 11 هزار قانون تصویب شد اما در فرانسه با گذشت 200 سال از نهاد قانونگذاری این کشور تنها سه هزار و 800 قانون به تصویب رسیده است.    تاج الدین با بیان این که قوانین جامع نیستند در عین حال افزود : قانون بد بهتر از بی قانونی است. وی با اشاره به اینکه نمایندگان وکلای مردم برای قانونگذاری و نظارت بر اجرای قوانین کشور هستند ، گفت: وکلای دادگستری کار نظارت بر اجرای قوانین در جامعه و دفاع از حقوق شهروندان را برعهده دارند. رئیس کانون وکلای کشور در این آیین گفت: بشر هیچ دستاوردی بالاتر از قانون نداشته و استقلال وکیل برای حفظ این دستاورد است بنابراین بدون استقلال وکیل صحبت از قانون و مشروطیت بی معناست.مرتضی شهبازی افزود: قضاوت و وکالت هر دو در راستای اجرای قانون و برقراری عدالت به عنوان بزرگترین آرمان بشریت می باشد و استقلال وکالت برای حفظ این آرمان، یک وظیفه و مسئولیت است.    وی اظهارداشت: استقلال امتیازی نیست که قانونگذار به وکیل و کانون های وکالت داده باشد بلکه استقلال ، ذات کار وکالت و وصف ذاتی این حرفه است. رئیس کانون وکلای کشور بیان کرد: شهروندان متخصص علم حقوق نیستند و نسبت به برخی قوانین جاهل هستند بنابراین برای احقاق حق و اجرای قانون به وکیل اعتماد می کنند بنابراین وکیل باید تحت تاثیر دیگران نباشد و مستقل باشد. وی اضافه کرد: استقلال وکیل مستلزم آن است که کانون وکلا مستقل باشد و برای تامین منابع مالی خود به دیگران نیاز نداشته باشد. آیین تحلیف سی و نهمین دوره کارآموزی کانون وکلای اصفهان پنجشنبه شب با حضور رئیس کانون وکلای کشور در باغ مجلل وکلای این شهر برگزار شد و گواهینامه وکالت پایه یک 52 کارآموز شامل 27 نفر مرد و 25 نفر بانو به آنها اهدا شد. 2093/6026/            "}