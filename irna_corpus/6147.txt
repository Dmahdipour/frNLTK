{"onTitr":"","titr":" FATF ضرورتی، برای تجارت ایران و افغانستان","describe":" کابل- ایرنا - تبادلات تجاری ایران و افغانستان قدمتی به اندازه تاریخ دو کشور دارد اما این روند در عصر حاضر در چارچوب های ناظر بر تجارت بین الملل میسر است که برخی قانون و برخی عرف هستند و FATF از جمله توصیه های به ظاهرغیر ضروری اما یک عرف نامتعارف دردنیای تجارت و همکاری مالی است.", "text":"FATF  قانون ، کنوانسیون یا قرارداد نیست یک سازمان بین دولتی است که مخفف نام « گروه ویژه اقدام مالی» به انگلیسی Financial Action Task Force  است که در سال 1989 میلادی از سوی کشورهای عضو گروه «جی 7»  تشکیل شد تا بررسی‌هایی را درباره وضعیت قوانین مبارزه با پولشویی در بازارهای مختلف مالی در  سر تا سر جهان انجام دهد.بازرسان نتیجه این بررسی ها را هر چهار ماه یک بار در جلساتی به اطلاع کشورهای عضو می رساند تا این کشورها بتوانند ریسک سرمایه‌ گذاری در بازارهای مالی مورد نظر خود را بررسی و در مورد سرمایه‌ گذارانی که به «کشورهای مشکوک» می‌روند احتیاط کنند.چکیده کارکردFATF  را می توان شبیه همین مثال دانست ؛ در سال 1988 سران هفت کشور صنعتی تصمیم گرفتند سازمانی را تاسیس کنند که وظیفه داشت تا روند پولشویی را در دنیا بررسی کند و  در سطح ملی و بین‌المللی بر نحوه اجرای قوانین و فعالیت‌های مالی کشورها نظارت و استانداردهایی را برای مبارزه با پولشویی طراحی کند.یک سال بعد  گروه ویژه اقدام مالی با 16 عضو راه افتاد و در حال حاضر اغلب سازمان های مهم بین المللی در حوزه تجارت و بانکداری با آن همکاری دارند و بیش از 180 کشور نیز عضو این سازمان بین دولتی شده اند.افغانستان و ایران سالانه بیش از دو میلیارد دلار مبادلات تجاری با هم دارند و بدیهی است که مبالغ این همکاری نمی تواند به شکل سنتی دستی بین بازرگانان دو طرف مبادله شود و اینجا نظام بانکی باید نقش خود را بازی کند.برای آن که بتوانیم تصویری منطقی از ارتباط موضوع FATF با تسهیل تجارت دو کشور ایران و افغانستان داشته باشیم در حالی که در ظاهر هیچ ارتباط مستقیم  بین این دو مقوله نیست با « داوود مهدیان » عضو هیات مدیره آرین بانک افغانستان ، مدرس دانشگاه و کارشناس مسایل بانکی به گفت و گو نشسته ایم .پرداختن به این موضوع  دراین زمان از آن رو صورت گرفت که کار گروه اقدام مالی در ژوئن  2018 میلادی یعنی تیر ماه امسال نظر خود را در مورد پیشرفت های ایران در تطبیق وضیعت خود با توصیه های این سازمان گزارش کرد.دوشنبه 20 خرداد ماه امسال « رحیم زارع » سخنگوی کمیسیون اقتصادی مجلس شورای اسلامی به خبرنگارها گفت که در بررسی لایحه الحاق دولت جمهوری اسلامی ایران به کنوانسیون بین‌المللی مقابله با تامین مالی تروریسم  FATF، نمایندگان با تدوین نامه‌ای خواستن تا بررسی این لایحه در صحن علنی دو ماه به تعویق افتد که این کار انجام شد. مهدیان سابقه تاریخی مواجه ایران با FATF را این گونه تعریف می کند که با توجه به سیاست و عزم جدی مقامات ارشد کشور برای مقابله با پولشویی و رفع ابهام در تامین مالی تروریسم و همچنین برداشتن فشار انزوای تحمیل شده طی یک دهه قبل از آن  قانون مبارزه با پولشویی مشتمل بر دوازده ماده و هفت تبصره را در دوم بهمن ماه سال 1386 در مجلس شورای اسلامی تصویب کردند و در 17 بهمن همان سال به تایید شورای نگهبان رسید.  برخی از مفاد این قانون از لحاظ تعریف جرایم و همچنین مجازات ها، مشابه مصوبات کار گروه اقدام مالی است و از این نظر سعی شد بود قانونی کم و بیش مشابه با استانداردهای پذیرفته شده در کشورهای دیگر عضو FATF تدوین شود  و دوباره به خاطر شکل گیری فضای تبلیغی علیه ایران درعرصه بین المللی  قانون دیگری تحت عنوان «قانون مبارزه با تامین مالی تروریسم » ،  در سال 1394 از  سوی مجلس تصویب وآن هم  در 13 اسفند ماه همان سال به تایید شورای نگهبان رسید. در گزارشی که FATF  فوریه 2016 میلادی برابر با بهمن ماه سال 1394 خورشیدی درباره ایران منتشر کرد آمده است : « FATF نگرانی‌های ویژه و فوق‌العاده‌ای درباره شکست ایران در رسیدگی به کاهش ریسک تامین مالی تروریسم و در نتیجه تهدید جدی علیه یکپارچگی سیستم مالی بین‌المللی دارد.ما به همه اعضاء و نهادهای تصمیم‌گیری مجددا تاکید می‌کنیم که به همه موسسه‌های مالی‌شان توصیه کنند که توجه ویژه‌ای به روابط تجاری و معامله با ایران و شرکت‌های تجاری و موسسه‌های مالی ایرانی داشته باشند.علاوه بر گسترش اقدامات امنیتی، FATF بیانیه سال 2009 را مورد تاکید مجدد قرار می‌دهد که بر اساس آن از اعضاء و نهادهای تصمیم‌گیری خواسته شده بود که اقدامات مقابله‌ای موثری را در پیش بگیرند تا بخش‌های مالی خود را از ریسک پولشویی و تامین مالی ترورسیم در ایران حفظ کنند.FATF نهادهای تصمیم‌گیری را به محافظت از خود در برابر روابط نمایندگی‌ها که برای دور زدن یا فرار از این اقدامات مقابله‌ای صورت می‌گیرد، همچنین اقدامات درخصوص شیوه‌های کاهش ریسک فرامی‌خواند و می‌خواهد هنگامی که نهادهای مالی ایران خواستار ایجاد شعبه در کشورهای دیگر هستند احتمال وجود تامین مالی تروریسم مورد توجه قرار گیرد.در ادامه این گزارش کاملا هدفمند آمده است که با توجه به ادامه خطر تامین مالی تروریسم در ایران، نهادهای تصمیم‌گیری باید علاوه بر گام‌هایی که پیش از این برداشته شده، تدابیر اضافی و تشدید اقدامات موجود را در نظر بگیرند.و در آخر افزوده است که FATF از ایران درخواست می‌کند تا نقص‌های قوانین خود در زمینه مقابله با پولشویی و تامین مالی تروریسم را به شکل فوری و معنی‌دار برطرف کند و به طور خاص، تامین مالی تروریسم و انجام معامله‌های مشکوک را در قوانین خود به عنوان جرم تلقی کند.»مهدیان می گوید که این توصیه هایی که هیچ یک پشتوانه حقوقی یا الزام قانونی ندارد به شکل ملموسی باعث تغییر رفتار فعالان اقتصادی و نهادهای مالی و بانک های جهانی در برابر ایران شد.وی در ادامه تشریح اقدامات ایران می گوید که کار گروه اقدام مالی در نشست  تیر ماه 1395  خود  ضمن استقبال از تعهد سطح بالای ایران به منظور رفع نواقص راهبردی در زمینه مبارزه با پولشویی و تامین مالی تروریسم، تصمیم مقامات کشورمان مبنی بر دریافت کمک های فنی از این کار گروه را در زمینه اجرای موثر برنامه اقدام خود را گامی مثبت و رو به جلو ارزیابی کرد و برای اولین بار نام ایران را در بیانیه پایانی نشست مذکور از فهرست کشورهایی که لازم است علیه آنها اقدام های متقابل اتخاذ شود، حذف نمود. بر همین اساس و نظر به اقدامات عملی انجام شده در این زمینه، کار گروه در نشست نوامبر سال 2017 دوباره  تصمیم گرفت تعلیق اقدامات  تقابلی علیه ایران را به مدت شش ماه دیگر تمدید کند و به ایران فرصت دهد تا برنامه های اصلاحی مورد نظر این نهاد را تکمیل نماید.کار گروه اقدام مالی در بیانیه نشست اخیر خود که در فوریه سال 2018 برگزار  شد، ایجاد رژیم اعلام نقدینگی یا سیستم اعلام وجه نقد و همچنین ارائه پیشنویس اصلاح قوانین مقابله با پولشویی و تأمین مالی تروریسم را از سوی ایران  به فال نیک گرفت و اگر چه برخی از اقدامات ایران را ناقص خواند اما تعلیق ایران از لیست سیاه را تا نشست بعدی یعنی تیر ماه امسال تمدید کرد .به گفته مهدیان FATF برای تکمیل انتظاراتش به منظور برگشت نام ایران به بخش روشن فهرست این سازمان؛می خواهد فعل تامین مالی تروریسم به شکل مطلق جرم محسوب شود و بند « به استثنای گروه های معینی که اموری را برای مقابله با اشغال خارجی، استعمار و نژادپرستی انجام می دهند» را  از قانون مبارزه با تامین مالی تروریسم مجلس حذف کند.آنها تاکید دارند که  شناسایی و مسدود کردن اموال و دارایی های گروه های تروریستی مطابق قطع نامه های شورای امنیت سازمان ملل عمل شود و برای حصول اطمینان از راه اندازی سیستم موثر و لازم الاجرا  برای شناسایی کافی مشتریان و الزام گزارش دهی معاملات مشکوک را به آن  سازمان انجام دهد.حصول اطمینان از استقلال کامل واحد اطلاعات مالی ؛ حصول اطمینان از شناسایی و توقف فعالیت فراهم کنندگان خدمات نقل و انتقال پولی غیرمجاز و شفاف سازی توانایی ارائه کمک های قانونی،  تصویب و اجرای کنوانسیون های پالرمو و تامین مالی تروریسم متقابل ، حصول اطمینان از تکمیل اطلاعات فرستنده و گیرنده در حوالجات ارسالی از طریق بانک ها و موسسات مالی از دیگر مواردی است که FATF برای تکمیل اعتماد مطرح کرده است.اجرای طیف وسیعی از پیشگیری های برای جرایم مرتبط با پولشویی و حصول اطمینان از وضع قوانین و رویه های کافی برای توقیف و مصادره دارایی های با ارزش مشابه نیز در بندهای مد نظر گروه اقدام مالی آمده است. به اعتقاد مهدیان به عنوان کارشناس مالی فعال در بانکداری بین المللی،  اگر چه خروج یا ماندن نام ایران در فهرست کشورهای مشکوک  FATF در شکل اجرایی مبادلات ما با افغانستان یا هر کشور خارجی دیگر نقش منطقی، قانونی یا تعریف شده رسمی ندارد اما گاه عرف بر قانون نیز غلبه می کند و نباید اجازه  داد که جریان پول در رگ های اقتصاد کشور به بهانه های مختلف با کندی یا وقفه روبرو شود.او امید دارد مسئولان  ذیربط  فارغ از فشارهای پنهان و آشکار سیاسی دولت های غربی که باید  از مجاری دیپلماتیک حل شود ، بتوانند با اشراف کامل از صحنه بازی اقتصادی و آگاهی کامل از آثار مثبت و منفی اجرا یا عدم اجرای  توصیه های کار گروه مالی برای نظام بانکی کشور در سطح  بین المللی ، ضمن صیانت از منافع ملی با اصلاح  و تکمیل زیرساخت های قانونی به طرز موثر و معقولی زمینه را برای خروج نظام بانکی ایران  از تله های موجود فراهم آورند.مهدیان تاکید دارد که وضعیت حاکم بر ساختارهای مالی دنیا عالانه نیست و در اصل قدرت های بزرگ در فرصت های تاریخی که برای خود ایجاد کرده اند مجموعه قوانین و چرخه های اقتصادی دنیا را به شکل طرح ریزی و چارچوب بندی کرده اند که بالاترین ضریب اطمینان را برای تامین منافع آنها داشته باشد.او ادامه می دهد که در چنین  وضعیتی،  برای مقابله با این بی عدالتی نمی توان تنها به اعتراض های بدون آگاهی اکتفا کرد، بلکه باید نخست بر چارچوب و قواعد حاکم بر گردش امور در چنین نظام غیر منصفانه ای اشراف داشت تا بتوان برای مقابله با آن راهکار پیدا کرد و این یعنی نباید به دشمن فرصت بازی را با برگ های کم ارزش داد.به هر حال به نظر می رسد که با توجه تغییراتی که در عرصه اقتصاد دنیا در حال شکل گیری است و به ویژه تکانه هایی که این روزها آمریکا ایجاد کرده است و اقتصاد جهان می رود که از وضعیت آمریکا محور،  به جهان اقتصادی چند قطبی با بازیگرانی مانند چین ، هند، برزیل ، روسیه ، اروپا و سازمان های همکاری بین المللی مانند شانگ های تبدیل شود.اگر افرادی که با نیت فشار سیاسی بر رقیب خود از بحث FATF استفاده می کنند و تعدادشان نیز کم نیست ، به کناری بگذاریم؛ برخی منتقدان منصف نیز به حق نگران این هستند که با پذیرش و اجرای مفاد 40 گانه توصیه های FATF ، دامنه دخالت این نهاد و سازمان های مشابه پیوست آن دخالت در امور داخلی گام به گام به جایی می رسد که باید بابت تک تک حساب های ایرانیان به آنها جواب پس بدهیم .این نگرانی ها انتزاعی نیست و به همین دلیل غیر منطقی خواهد بود کل آن را رد و منتقدان  را بی سواد فرض کنیم همانطور که عاقلانه نیست به خاطر وجود این نگرانی ممکن کل صورت مسئله را پاک کنیم و عضویت در FATF را نپذیریم در حالی که می دانیم می تواند زیان بیشتری در نبودمان به ما تحمیل شود.برای پیروزی بر خصم آشکار تنها یک راه وجود دارد، باید هوشمندانه و با دقت از میان میدان های مین چیده شده توسط او معبری به عمق نقاط راهبردی آن گشود و او را در پشت خاکریز خودش زمین گیر کرد و برای این کار باید تعریف میدان او و قواعد خودش را بشناسیم.*آساق*1104*            "}