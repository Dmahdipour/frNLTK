{"onTitr":" نگاهی به مطبوعات    ","titr":" مهر تایید بهارستان بر FATF","describe":" تهران- ایرنا- در آستانه تصویب لایحه مبارزه با تامین مالی تروریسم در مجلس شورای اسلامی، موافقان و مخالفان همه تلاش و استدلال های خود برای پیوستن به FATF یا را رد آن را به کار بستند.", "text":"به گزارش گروه تحلیل، تفسیر و پژوهش های خبری ایرنا، امروز یکشنبه 15 مهرماه، نمایندگان مجلس بررسی لایحه مهم و بحث انگیزی را در دستور کار قرار دادند؛ لایحه مبارزه با تامین مالی تروریسم (CFT) که در زمره لوایح چهارگانه گروه اقدام مالی برای مبارزه با پولشویی و تروریسم موسوم به FATF می گنجد. بررسی این لایحه در حالی پس از طرح بحث و نظرهای متنوع و بسیار پس از 10 ماه در دستور کار مجلس قرار گرفت که هنوز هم تعارض دیدگاه شدیدی میان موافقان و مخالفان در جریان است. موافقان از پیامدهای مثبت پیوستن به FATF به ویژه رفع موانع مبادلات مالی با کشورهای دیگر و اعتمادسازی در سطح بین المللی سخن می گویند و مخالفان از نظارت هایی انتقاد می کنند که به ادعای آنها در صورت تصویب این لایحه از سوی کشورهای استعمارگر بر کشورمان اعمال خواهد شد. روزنامه های امروز به طور گسترده ابعاد مختلف این موضوع را مورد بررسی قرار دادند.**در جستجوی شفافیت و انضباط مالی موافقان، در باب مزایای پیوستن به FATF در روزنامه های امروز قلم زدند. «مهدی پازوکی» کارشناس مسائل اقتصادی از بار روانی FATF بر قیمت دلار و قیمت سایر کالاها به روزنامه «ابتکار» گفت: به تصویب رسیدن FATF یقینا در قیمت دلار تاثیر می‌گذارد. مسائل و مشکلات به مدیریت اقتصادی کلان کشور بر می‌گردد. یکی دیگر از مشکلات اقتصاد ایران وجود بی‌انضباطی است، بی‌انضباطی پولی در سیستم بانکی، بی‌انضباطی مالی در بودجه دولت و بی‌انضباطی اداری در سیستم اداری کشور و قطعا تصویب این قوانین تاثیر بالایی در بر طرف کردن این بی‌انضباطی‌های پولی خواهد داشت. به گفته پازوکی، نمی‌توان منکر آن شد که FATF می‌تواند بسیار تاثیرگذار باشد. فرض کنیم تندروها که مخالف به تصویب رسیدن FATF هستند موفق شوند که این لایحه تصویب نشود، قطعا این مسئله یک سیگنال منفی به بازار بر می‌گرداند و پیامدهای منفی را به دنبال خواهد داشت. حال برعکس آن را تصور کنیم، اگر موافقان که طرف‌دار تعامل با جامعه جهانی هستند و معتقدند که اگر ما می‌خواهیم با دنیا از طریق سیستم مالی و بانکی کار کنیم باید مقررات این نهاد نظارتی را بپذیریم، موفق شوند که این لایحه به تصویب برسد قطعا اثر مثبت خودش را می‌گذارد و ما شاهد کاهش قیمت‌ها در بازار خواهیم بود. پذیرش FATF به نفع جامعه ایران است.پازوکی در ادامه گفت:  اگر ما خواهان مبارزه با فساد اقتصادی هستیم قطعا مقررات FATF کمک می‌کند که با مفسدان اقتصادی مبارزه کنیم و اقتصاد را به سمت شفافیت ببریم. این اقدام حتی در راستای منافع ملی ما است که با شفافیت می‌توانیم جلوی کلاه‌برداری و سوءاستفاده از اموال عمومی را بگیریم.**مخالفان FATF چه می گویند؟مخالفان هم به ادامه مخالفت های چند ماهه خود با این لایحه پرداختند. روزنامه «کیهان» در گزارشی با عنوان « اگر هنوز FATF را خیانت نمی دانید، این گزارش را بخوانید» نوشت: با توجه به اینکه برای عضویت در FATF نیاز به پذیرش چند کنوانسیون و بومی‌سازی تعدادی از قوانین بین‌المللی است، حامیان FATF مسئله‌ای  به‌نام «حق شرط»  که در حقوق بین‌الملل به جهت محدودسازی توان ارزش اجبارکننده معاهدات بین‌المللی گنجانده می‌شود را بارها تکرار کرده‌اند.  اما برخلاف این ادعا با نگاهی به مفاد FATF مشاهده می‌کنیم که حق شرط از ایران گرفته شده است.در ماده 6 کنوانسیون بین‌المللی مبارزه با تامین مالی تروریسم CFT آمده است:«هر کشور عضو در صورت لزوم، اقداماتی را از جمله در صورت اقتضاء از طریق تدوین قانون داخلی اتخاذ خواهد نمود تا اطمینان حاصل نماید اعمال کیفری در حیطه شمول این کنوانسیون، تحت هیچ شرایطی با ملاحظات سیاسی، فلسفی، عقیدتی، نژادی، قومی، مذهبی و یا سایر ملاحظات با ماهیت مشابه قابل توجیه نباشد».همین یک پاراگراف برای از بین بردن حق شرط ایران در الحاق به CFT کافی است زیرا اعضای ناظر بر FATF که شامل عربستان و رژیم صهیونیستی می‌شود اجازه هیچ ترجمه‌ای غیر از آن را به ایران نمی‌دهند.در گزارش روزنامه «جوان» هم آمده است: مهم‌ترین تهدیدی که در خصوص این ماجرا متوجه کشور می‌شود، افشای اطلاعات مهم مالی کشور است. یکی از مهم‌ترین شروط گروه ویژه اقدام مالی اجرای کنوانسیون‌هایی همچون کنوانسیون مقابله با تأمین مالی تروریسم و کنوانسیون مقابله با جرائم سازمان یافته است. این خطر جدی وجود دارد که با ایجاد یک واحد گزارش دهی ثابت (FIU) و اجرای سایر قواعد مرتبط یک بسته کامل امنیتی که با منطق شناخت ذی‌نفعان شکل گرفته، عملاً کل ساختار انتقالات ریالی ایران برای طرف خارجی با دقت بسیار بالا آشکار شود. چنین مسئله‌ای می‌تواند فشار غرب و نهاد‌هایی همچون دفتر کنترل دارایی‌های خارجی وزارت خزانه‌داری امریکا را روی برخی از نهاد‌های انقلابی کشور که در لیست سیاه این کشور موسوم به SDN قرار گرفته یا قرار خواهند گرفت، را چند برابر کرده و برخی راه‌های باقیمانده برای دور زدن تحریم را در داخل کشور ببندد. **استدلال ایجابی یا مخالفت سلبی؟موافقان و مخالفان پیوستن به FATF در روزنامه های امروز یکدیگر را به بی منطقی متهم کردند. روزنامه «اعتماد» در گزارش خود از تفاوت منطق استدلالی موافقان و مخالفان FATF سخن گفت و نوشت: هرچند نگاه دقیق در گفته‌های دو گروه به‌روشنی نشان می‌دهد که موافقان و مخالفان به ‌نوعی در بحث منطقی با یکدیگر به بن‌بست رسیده و هر طرف به‌ ناچار صرفا سرگرم تکرار نظرات‌شان در مقابل یکدیگرند. بحثی که در تمام سطوح با رویکردی ایجابی از سوی موافقان طرح شده و با نقد سلبی مخالفان مواجه می‌شود. آنچنان که موافقان در آغاز کلام، با اشاره به مشکلات جدی کشور در عرصه مناسبات پولی و بانکی از سال‌ها گذشته، بر لزوم اصلاح ساختار نظام پولی و بانکی کشور تاکید کرده و خواهان به‌روز شدن این ساختار و برقراری ارتباط منطقی با شبکه پولی و بانکی بین‌المللی بوده و پیوستن به گروه ویژه اقدام مالی FATF را از ضروریات در این راستا می‌دانند و مخالفان از آنجا که چندان استدلال محکمی در این سطح از بحث ندارند، با پذیرش کلیات این بحث، به حواشی پرداخته و معتقدند این همکاری اقتصادی با نظام پولی بانکی بین‌المللی با وجود محاسنش، مضاری جدی به‌ همراه دارد و اطلاعات بانکی کشور را در اختیار «دشمنان» ‌قرار می‌دهد که این اتفاق باتوجه به شرایط خاص کشوری همچون ایران که با تحریم‌های مختلف دست و پنجه نرم می‌کند، خطرناک خواهد بود.در گزارش روزنامه «ایران» هم می خوانیم: شاید بسیار تعجب‌آور باشد که درباره موضوعی بشدت کارشناسی که باید در اتاق‌های کارشناسی درباره جزئیات آن رسیدگی و تصمیم‌گیری شود، کار را به تریبون‌های عمومی کشانده‌اند و کسانی که حتی نمی‌توانند نام لایحه را درست تلفظ کنند برای تصویب آن خط و نشان می‌کشند. متأسفانه بولتن‌نویسی همچنان به عنوان یک شیوه کارآمد در تغییر دادن اذهان عده‌ای رواج دارد. بدون آنکه کوچک‌ترین توضیح کارشناسی درباره مسأله دهند با انواع و اقسام تبلیغات می‌کوشند که منویات و سیاست‌های نادرست خود را پیش ببرند و با ارسال پیامک، تلفن، پیغام و پسغام افراد را بترسانند. اگر واقعاً فقط یک دلیل برای نادرست بودن ادعاهای مخالفان کافی بود، همین کوشش آنها برای تهدید و جوسازی علیه طرفداران این لایحه است.در ادامه آمده است: برخی از افراد که معلوم نیست چرا دنبال مخالفت با این لایحه افتاده‌اند معتقدند که چرا باید تراکنش‌های مالی ایران در زمان تحریم، به دست کشورهای دشمنان بیفتد. آنان غافل از این هستند که تراکنش‌های مالی دو بخش است، یا داخلی است یا با بانک‌های خارجی است. اگر داخلی است که کسی کاری به آنها ندارد و قرار نیست که این تراکنش‌ها به جایی اعلام شود. حتی در اختیار مقامات داخلی نیز قرار نمی‌گیرد، چه رسد به خارجی. ولی اگر این مبادلات پولی با خارج است، در این صورت باید گفت که همه کشورهای دیگر به نحوی عضو FATF هستند یا عضو ناظر و در صف عضویت آن.  اگر قرار باشد که از مبادلات پولی ایران مطلع شوند، آنان اطلاع دارند. مگر اینکه فقط با کره شمالی ارتباط مالی داشته باشیم که آن نیز باید از طریق بانک‌های واسطه باشد. بنابراین خیال نکنیم که می‌توانیم با جهان خارج ارتباط مالی داشته باشیم ولی همه چیزش پنهان باشد.روزنامه کیهان اما در گزارش امروز خود، موافقان FATF را به بی منطقی متهم کرد و استدلال های مخالفان را منطقی خواند. در گزارش این روزنامه می خوانیم: منتقدان FATF همواره با استناد به دلایل کارشناسی و فنی به نقد موضوع پیوستن ایران به این سازمان مافیایی پرداخته‌اند. در سوی مقابل، مدافعان FATF به این دلیل که دستشان از استنادات کارشناسی و فنی خالیست، تعمدا این مسئله فنی را به یک دعوای سیاسی تقلیل داده‌اند.در ادامه می خوانیم: هدف اصلی بزک‌کنندگان FATF از تقلیل یک مسئله فنی به دعوای سیاسی، ایجاد یک فضای دو قطبی و سپس ماهیگیری از این فضا است. طیف مدعی اصلاحات همزمان با دوقطبی کردن فضای کشور، در اقدامی مسبوق به سابقه معیشت مردم را گروگان گرفته و با ایجاد دوگانه‌های دروغین همچون «FATF، معیشت» اینگونه القاء می‌کند که اگر بنا به خواست آنان عمل شود کشور گلستان شده و اگر خلاف آن عمل شود، کشور دچار مصیبت و فاجعه اقتصادی می‌شود!**انتقاد از اقدامات خارج از قاعده مخالفان در گزارش روزنامه «آرمان» آمده است: تجمع پشت تجمع، اعتراض‌های تکراری، پیامک‌های تهدیدآمیز و... دیگر به شکل عادی در آمده است، چرا که برای مسئولان و نمایندگان مجلس منافع ملی بیش از توجه به ایرادهای غیرکارشناسی اهمیت دارد و البته آنها همواره سعی در روشنگری جامعه نسبت به FATF دارند تا حساسیت‌ها نسبت به آن کمرنگ و محو شود. امروز روز تصمیم‌گیری مجلس درباره این طرح است و نمایندگان باید درباره CFT رأی دهند. پس از مراسم نماز جمعه جوانانی در شهرهای مختلف در مخالفت با تصویب FATF تجمع کرده و بعضی از آنها طومارهایی امضا کردند. این تجمع‌ها در شهرهای تهران، اصفهان، اراک و... برگزار شد و در شهر قزوین طوماری در محکومیت تصویب FATF به امضای معترضان و منتقدان رسید. در دست معترضان و تجمع کنندگان تابلوهایی با مضامینی چون «خائنان به دنبال تصویب«CFT»، به دشمن پیام قدرت دهید نه پیام ضعف،«FATF» یعنی تهران هم ناامن می‌شود؛ امروز اهواز، فردا تهران» وجود داشت. البته در مجلس هم طبق معمول صدای مخالفت دلواپسان بلند است.به نوشته این روزنامه، صداوسیما هم نسبت به این موضوع واکنش نشان داد. نماینده رشت با اشاره به پخش گزارش مستندی درباره FATF از تلویزیون گفت: صداوسیما باید محل تضارب آرا و به معنای واقعی کلمه ملی باشد، اما متاسفانه بعضا شاهد هستیم به دلیل برخی سیاسی‌کاری‌ها سمت و سوی صداوسیما به گونه‌ای است که گویی می‌خواهد افکار عمومی را به سمت خاصی ببرد.غلامعلی جعفرزاده ایمن آبادی با بیان اینکه باید فرصت برنامه‌سازی به موافقان FATF هم داده می‌شد تا واقعیت‌های آن را مشخص کنند، گفت: «من نمی‌خواهم بگویم FATF بهشت برین است؛ قطعا اشکالاتی دارد ولی مهم این است که ما از صداوسیما انتظار ملی بودن داریم.» در مستند تولیدی تلویزیون تلاش شده است تا با ترسیم شرایط مالی و اقتصادی پاکستان، دلیل نابسامانی آن را به پذیرش FATF مرتبط سازند. اما پرسش بی‌پاسخ این است که اگر با پذیرش این توصیه‌ها و تصویب قوانین، اقتصاد آن کشور نابسامان است، باید پس از خروج از این پیمان و قرار گرفتن در فهرست خاکستری اوضاع روزبه‌روز بهبود می‌یافت، که در عمل عکس آن مشاهده می‌شود.**نمایندگان کاری کنند که نه سیخ بسوزد و نه کباببرخی از روزنامه ها از لزوم پیوستن به FATF گفتند و در ضمن در مورد هوشیار بودن نمایندگان در مورد ابعاد مختلف این کنوانسیون هم هشدار دادند.به نوشته روزنامه «قانون»، امروز باید تکلیف این مسائل مشخص شده تا مردم از آشفتگی ذهنی خارج شوند. ملت به نمایندگان خود امید بسته‌اند تا راه مراودات مالی کشور را با تصویب CFT باز کنند و بهانه‌های دشمن را از آن‌ها بگیرند زیرا به گفته کارشناسان طرف‌های خارجی به دنبال اهرم‌هایی برای فشار بر زندگی مردم هستند که تصویب نکردن این لوایح نیز می‌تواند بهانه‌ای به دست آن‌ها بدهد. از طرف دیگر مسئولان نیز باید توجه داشته باشند که چه لوایحی را تصویب می‌کنند و به گونه‌ای این رویه را پیگیری کنند که در آینده طرف‌های مقابل نتوانند از روزنه ای به ضرر ملت ایران استفاده کنند.روزنامه «شرق» هم در سرمقاله خود از الزام همه به رعایت قانون در ماجرای FATF و در نظر گرفتن منافع ملی و نه جناحی و سیاسی در روند بررسی و تصویب آن نوشت.پژوهشم**9275**            "}