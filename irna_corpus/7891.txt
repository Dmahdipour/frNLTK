{"onTitr":"","titr":" کاهش قیمت گوشی تلفن همراه بر بازار آن تاثیر نداشت","describe":" مشهد- ایرنا- نایب رئیس کمیته تخصصی تلفن همراه اتاق اصناف ایران گفت: کاهش قیمت گوشی تلفن همراه در نتیجه افت قیمت ارز به علت ممنوعیت واردات شرکت های تجاری، بر شرایط فعلی بازار آن تاثیر نداشته است.", "text":"افشین اکبری روز جمعه در گفت و گو با خبرنگار ایرنا افزود: قیمت انواع گوشی تلفن همراه با برندهای مختلف از پنجشنبه هفته گذشته تاکنون به طور میانگین 20 درصد کاهش داشته است.وی اظهار داشت: 21 مدیر شرکت تجاری که گوشی تلفن همراه وارد کشور می کردند و 70 درصد بازار موبایل شامل برندهای سامسونگ و هوآوی را در اختیار داشتند، دستگیر شده اند که هنوز تکلیف خود و کالاهایشان در گمرک مشخص نشده است.وی گفت: هم اکنون 600 هزار دستگاه گوشی تلفن همراه به دلیل فرآیندهای گمرکی در گمرکات مانده و هنوز وارد بازار نشده است.اکبری افزود: شرکت های تجاری اجازه واردات گوشی تلفن همراه ندارند و برای واردات باید از طریق بانک ثبت سفارش انجام گیرد و بانک ها هم ارز برای واردات موبایل اختصاص نمی دهند و باید ارز از طریق سامانه نیما و صرافی ها به بانک انتقال یابد.وی اظهار داشت: در این شرایط با کمبود گوشی تلفن همراه در بازار مواجه شده ایم و عمده گوشی ها به صورت مسافری وارد کشور می شود که فاقد خدمات پس از فروش هستند.وی گفت: ایران بیش از 80 میلیون کاربر دارد و عمر متوسط یک گوشی تلفن همراه از نظر استانداردهای جهانی 18 ماه است و اگر عمر متوسط یک گوشی برای مصرف ایرانیان را چهار سال در نظر بگیریم، کاربران ایرانی ماهیانه یک میلیون و 200 هزار دستگاه گوشی تلفن همراه نیاز دارند اما از ابتدای امسال تاکنون 2 میلیون دستگاه گوشی وارد کشور شده است.رئیس اتحادیه صنف خدمات تلفن همراه و تجهیزات مخابراتی مشهد ادامه داد: بازار گوشی تلفن همراه به هیچ وجه اوضاع مناسبی ندارد و شکایات رسیده به اتحادیه صنف گوشی تلفن همراه مشهد که به 30 مورد در ماه می رسید، به روزی 30 مورد افزایش یافته که اغلب آنها مربوط به گرانی، گوشی های تقلبی و عدم ارائه خدمات پس از فروش می باشد.اکبری افزود: کمبود گوشی تلفن همراه باعث شده است گوشی های تقلبی با سریال های مشابه به صورت مسافری وارد کشور شده و در بازار گسترش پیدا کند و این برای بازار موبایل فاجعه است.وی پیشنهاد کرد واردات موبایل بدون انتقال ارز انجام شود و مانند گذشته این واردات توسط بازرگانان انجام گیرد تا میزان عرضه و تقاضا قیمت را در بازار تعیین کند زیرا نرخ ارز در سامانه نیما با نرخ ارز در بازار متفاوت است. وی گفت: 70 هزار واحد صنفی فروشنده گوشی تلفن همراه در کشور وجود دارد که از این تعداد یکهزار واحد در مشهد فعال هستند.7489 / 6053            "}