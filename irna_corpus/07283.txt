{"onTitr":"","titr":" 17 هزار پرنده مهاجر در تالاب های بروجن فرود آمد","describe":" شهرکرد- ایرنا- رئیس حفاظت محیط زیست شهرستان بروجن از فرود آمدن 17هزار پرندگان مهاجر آبزی و کنار آبزی در تالاب های این شهرستان خبر داد.", "text":"مرتضی منصوری روزشنبه در گفت وگو با خبرنگار ایرنا، پرندگان مهاجر آبزی را از خانواده حواصیل و لک لک ها دانست که برای زمستان گذرانی در تالاب های بین المللی چغاخور و گندمان به شهرستان بروجن کوچ کرده اند.به گفته وی، با توجه به تشدید خشکسالی و کم آب شدن برکه ها و زیستگاه های استانهای همجوار، امسال این پرندگان، تالابهای بروجن را برای زمستان گذرانی انتخاب کرده اند. وی تصریح کرد: هم اکنون بیش از40 هزار پرنده بومی و غیر بومی از گونه های مختلف در زیستگاه های تالاب گندمان و چغاخور بسر می برند.   منصوری گفت: کوچ پرندگان آبزی و کنارآبزی از نیمه مهرماه از زیستگاه های کشورهای آسیای میانه و منطقه سیبری به تالاب های بروجن انجام می شود.وی با بیان اینکه، اکنون شکار پرندگان در تالاب های این شهرستان ممنوع است، تاکید کرد: در صورت مشاهده شکار هرگونه پرنده مهاجر در منطقه ، با افراد خاطی برخورد قانونی خواهد شد.  به گزارش ایرنا، تالاب بین المللی گندمان با یکهزار و 70 هکتار مساحت و 2 هزار و 220 متر ارتفاع از سطح دریا ، بلندترین تالاب کشور است. تالاب بین المللی چغاخور نیز با بیش از 2 هزار و 300 هکتار مساحت، در 55 کیلومتری مرکز چهارمحال و بختیاری قرار دارد.6199/2097            "}