{"onTitr":"","titr":" جلوی خروج استعدادهای درخشان از کشور گرفته شود","describe":" قزوین - ایرنا - رییس مرکز ملی پرورش استعدادهای درخشان (سمپاد) با تاکید بر استفاده از ظرفیت دانش آموزان استعدادهای درخشان برای ارتقای رتبه علمی کشور، گفت: باید با برنامه ریزی درست و حمایت های لازم از این قشر جلوی خروج آنها از کشور گرفته شود.", "text":"به گزارش ایرنا، فاطمه مهاجرانی روز دوشنبه در نشست شورای معاونان آموزش و پرورش استان قزوین، افزود: مجموعه سمپاد در سال 89 با باشگاه دانش پژوهان جوان ادغام و با تنزل یافتن به مرکز، متاسفانه استقلال مالی خود را نیز از دست داد. وی اضافه کرد: این موضوع حتی در تعداد مدارس استعدادهای درخشان نیز تاثیر گذاشت تا جایی که تعداد این مدارس از 360 مدرسه در سال 88 با رشد 100 درصدی به 700 مدرسه در سال 92 افزایش یافت. مهاجرانی با بیان اینکه بر کیفیت گرایی مدارس تاکید داریم و به هیچ عنوان مسابقه ای برای مدال آوردن نداریم، خاطرنشان کرد: البته در این راه باید به دنبال تقویت کارهای گروهی در مدارس باشیم. وی اظهار داشت: با احیای سازمان و چارت جدید امیدواریم مسایل و مشکلات موجود نیز حل شود. این مسئول آموزشی در ادامه به طرح شهاب به عنوان طرح مکمل استعدادهای درخشان و نه جایگزین آن اشاره کرد و اظهار داشت: این طرح در هشت محور به کشف و شناسایی استعدادهای برتر می پردازد. مهاجرانی در ادامه با اشاره به نقایص و ایرادات آزمون پایه هفتم مدارس سمپاد، افزود: در این آزمون اگرچه ایرادات واضحی وجود داشت اما در اینکه وجود این مراکز و مدارس الزامی است شکی نیست و تنها باید بخشی از آن اصلاح شود. وی با بیان اینکه برتری علمی ما در جهان نباید مورد غفلت قرار گیرد، یادآور شد: تاکنون 700 مدال جهانی طلا، نقره و برنز توسط دانش آموزان ایرانی کسب شده و این امتیاز کمی برای کشور نیست. مهاجرانی با اشاره به اینکه نظام نخبگانی بخشی از نظام حاکمیتی بوده و به طور حتم باید در رفع ایرادهای آن تلاش کرد، گفت: طرح خوارزمی نیز از دستاوردهای ارزشمند نظام آموزشی بود که در سال 89 بودجه آن راکد ماند اما طرح در جای دیگری اجرا شد. مهاجرانی در پایان تصریح کرد: در مرحله اول این مسابقات حدود 90 هزار دانش آموز مدارس کشور شرکت کرده و در مرحله دوم 9 هزار و در مرحله بعد نیز از هر رشته 40 نفر انتخاب و به دوره تابستانی می روند که مدال های کشوری هم در همین دوره های تابستانی به دست می آیند. در ادامه این نشست از محمد ابراهیم کاتبی و آبتین قاسم پور، 2 دانش آموز قزوینی که به ترتیب موفق به کسب مدال طلای زیست شناسی و سلول های بنیادی در المپیاد کشوری شده بودند با حضور خانواده آنها تقدیر به عمل آمد. 7388/8054            "}