{"onTitr":"","titr":" اتحادیه اروپا از اصلاح قوانین بازار گاز گرجستان حمایت می کند","describe":" باکو – ایرنا – دبیر انجمن انرژی اروپا، با بیان اینکه اتحادیه اروپا از اصلاح قوانین بازار گاز طبیعی در گرجستان حمایت می کند، افزود: اصلاحات پیش بینی شده در حوزه گازی گرجستان، به تحکیم امنیت انرژی و ارایه خدمات بهتر به مصرف کنندگان و صرفه جویی در انرژی کمک خواهد کرد.", "text":"به  گزارش پایگاه خبری رپورت، «پردراگ گروژیچیچ» روز جمعه در همایش ارزیابی وضعیت بازار گاز طبیعی گرجستان ، در تفلیس ،گفت: این همایش برای رایزنی با مسئولان رده بالای سیاسی گرجستان و به ابتکار انجمن انرژی اروپا برگزار می شود.وی با اشاره به دستاوردهای سال های اخیر گرجستان در حوزه انرژی ،افزود: اتحادیه اروپا همزمان با به اشتراک گذاشتن بهترین تجربیات در این زمینه با گرجستان ، راهکارهای حل مشکلات موجود در این زمینه را ارایه می دهد . «ناتیا تورناوا» معاون وزارت اقتصاد و توسعه پایدار گرجستان نیز طی سخنانی در این همایش ،علاقمندی کشورش برای  کسب تجربیات اتحادیه اروپا در زمینه بهبود شرایط بازار گاز را اعلام کرد . وی همچنین از کمک های اتحادیه اروپا در زمینه تکمیل قوانین و مقررات مربوط به فعالیت بازار گاز گرجستان ابراز قدردانی کرد . این مقام گرجستانی گفت: اصلاحات در حوزه گازی به نفع محافل کاری و مصرف کنندگان در این کشور خواهد شد و تکمیل فعالیت ها در صنعت گازی منجر به تقویت امنیت انرژی گرجستان و گسترش همکاری این کشور با شرکای اروپای می شود . «داوید شاریکادزه» مسئول اداره سیاست انرژی وزارت اقتصاد و توسعه پایدار گرجستان، اعلام کرد که در حال حاضر پیش نویس قانون اصلاحات در بازار گازی این کشور در دست تدوین است و تا پایان سال جاری میلادی به پارلمان ارایه خواهد شد . همایش رایزنی های سیاسی برای بررسی شرایط بازار گاز گرجستان که از روز پنجشنبه شروع شده  ، امروز به کار خود پایان می دهد.خاورم ** 337**1579            "}