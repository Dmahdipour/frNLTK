{"onTitr":" معاون استاندار کرمانشاه:    ","titr":" تسهیلات روستایی باید در راستای اشتغال به کار گرفته شود","describe":" کرمانشاه - ایرنا - معاون هماهنگی امور اقتصادی و توسعه منابع استانداری کرمانشاه گفت: تجربه تسهیلات زودبازده در گذشته به ما این هشدار را می دهد که باید تلاش کنیم تجربه تلخ دیگری تکرار نشود و تسهیلات اشتغال روستایی و عشایری را در راستای اشتغال پویا و مولد به کار بگیریم.", "text":"به گزارش ایرنا، هدایت حاتمی روز چهارشنبه در بیستمین کارگروه اشتغال و سرمایه گذاری استان که در فرمانداری شهرستان سرپل ذهاب برگزار شد؛ اظهار داشت: برای رسیدن به یک نتیجه مطلوب، نیازمند سیاست گذاری های هوشمندانه و صحیح هستیم. وی اظهار داشت: باید چالش ها و ضرورت های هر شهرستان در حوزه های مختلف کشاورزی، حمل و نقل، گردشگری و خدمات به درستی تشخیص داده شود و تسهیلات ارزان قیمت موجود به ایجاد اشتغال مولد و ارزش افزوده بیشتر در این حوزه ها اختصاص یابد.وی اضافه کرد: در این راستا در گام اول نیازمند سیاست گذاری و برنامه ریزی درست توسط دستگاه های مختلف هستیم. در مرحله بعد باید در زمینه به کارگیری فرآیندهای درست کار کنیم و دستگاه های اجرایی باید توانمندی متقاضیان طرح را به شکل درستی محک بزنند.معاون استاندار کرمانشاه گفت: گام سوم به تعیین اهلیت مالی و اعتباری متقاضی توسط بانک مربوط می شود که باید در شکلی مناسب و در کمترین زمان ممکن انجام شود. حاتمی افزود: با توجه به حجم زیاد کارها، شعب بانک های مستقر در سرپل ذهاب در صورت نیاز باید به سرعت اقدام به افزایش نیرو و ایجاد شعبه های جدید کنند‌.وی اظهار داشت: وجود ناهماهنگی میان دستگاه ها و بانک ها موجب به وجود آمدن بخشی از این مشکلات و بالا رفتن سطح بیکاری شده است.معاون استاندار کرمانشاه با بیان اینکه علاوه بر این نیازمند پایش مداوم طرح ها و پروژه ها از ابتدا تا انتها هستیم ، گفت: دبیرخانه کارگروه اشتغال باید چابک و پویا باشد و یک پایش مستمر از عملکرد دستگاه ها داشته باشد. وی اضافه کرد: یکی دیگر از مسائل مهم برای تصمیم گیری، داشتن اطلاعات درست است و دستگاه ها باید ناهماهنگی های موجود در فهم آمار و ارقام را اصلاح کنند.حاتمی تصریح کرد: بافت و ساختار اقتصادی استان باید تغییر کند و علاوه بر توسعه بخش هایی مانند کشاورزی به سمت ایجاد شغل های جدید در حوزه فرهنگ و هنر، خدمات و گردشگری و اقتصاد دیجیتال گام برداریم.وی همچنین در این نشست اعلام کرد: پیش از وقوع زلزله ویرانگر آبانماه سال گذشته در سرپل ذهاب، همه نگاه ها متوجه طرح بزرگ گرمسیری و رونق اقتصادی حاصل از آن بود. با توجه به حاصلخیز بودن زمین های منطقه انتظار یک رونق اقتصادی و افزایش درآمد را داشتیم اما به یکباره زلزله همه چیز را تحت شعاع قرار داد. معاون اقتصادی استاندار کرمانشاه گفت: بی گمان مدیریت در آن فضای پرالتهاب و ماه های پس از آن بسیار دشوار بوده و همچنان هست. وی اضافه کرد: باید کمک کنیم با یک برنامه ریزی و مدیریت درست و هوشمندانه، این زلزله را تبدیل به فرصتی برای توسعه استان نماییم.8066            "}