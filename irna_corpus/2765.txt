{"onTitr":" در سمینار بروکسل تاکید شد؛    ","titr":" انتقاد از خروج غیرقانونی آمریکا از برجام","describe":" لندن – ایرنا – شرکت‌کنندگان در پیش نشست سومین کنفرانس امنیتی تهران در بروکسل روز سه‌شنبه با یادآوری اینکه برجام یک توافق‌نامه بین‌المللی به شمار می‌رود، خروج آمریکا از این توافق و اعمال دوباره تحریم‌ها علیه ایران را اقدامی غیرقانونی و برخلاف تعهدات بین‌المللی خواندند.", "text":"به گزارش سه شنبه شب ایرنا، 'جلال دهقانی فیروزآبادی' رئیس دبیرخانه دائمی کنفرانس امنیتی تهران در گفت‌وگو با خبرنگار ایرنا افزود:در سمینار امروز ابعاد مختلف روابط ایران و اروپا، آینده برجام، به‌ویژه نقش اروپا در حفاظت از برجام و چگونگی نقش‌آفرینی اروپایی ها و ایفای مسئولیت‌های اتحادیه اروپا برای انجام تعهداتش در چارچوب برجام موردبحث قرار گرفت. وی توضیح داد: تمام سخنرانان تاکید کردند که برجام یک توافق‌نامه بین‌المللی است و آمریکا به‌صورت غیرقانونی و نقض قوانین بین‌الملل از توافق بین‌الملل خارج‌شده و به‌صورت غیرقانونی تحریم‌هایی را دوباره علیه ایران اجرایی کرده که برخلاف تعهدات بین‌المللی است. فیروزآبادی به‌ضرورت پایبندی سایر طرف‌ها به برجام اشاره کرد و گفت: در این نشست تاکید کرد که اروپا باید به‌صورت عملی مکانیسم‌ها و سیاست‌هایی را اتخاذ کند که بتواند به تعهداتش در مقابل ایران پایبند باشد و وظایفی که در قبال برجام دارد را به‌صورت عملی انجام دهد تا حقوق جمهوری اسلامی درماندن در برجام تامین شود. وی ادامه داد: ابعاد مختلف این موضوع همچنین شامل توانایی‌ها و محدودیت‌هایی که برای اروپا وجود دارد موردبحث و بررسی قرار گرفت . نکته مهم این بود که اروپا در شرایط تاریخی و نقطه عطفی قرارگرفته که ثابت کند آیا بدون وابستگی به آمریکا می‌تواند نقشی را ایفا کند یا خیر؟ به‌خصوص در موردتوافق نامه‌ای که به  اعتراف آن‌ها یکی از دستاوردهای چندجانبه سال‌های اخیر است که اروپا در حوزه سیاست‌های خارجی و این نکته مهمی است که اروپا به‌عنوان یک بازیگر مستقل می‌تواند عمل کند یا همچنان بازیگر دنباله‌رو آمریکا هست. رئیس دبیرخانه سومین کنفرانس امنیتی تهران درباره دیدگاه شرکت‌کنندگان پیرامون پایبندی اروپا به برجام گفت: در اینکه برجام یک توافق چندجانبه است، همه اروپا اعتقاد داشتند که آمریکا برخلاف قوانین عمل کرده و این توافق را نقض کرده است. همچنین این توافق بین همه وجود داشت که اروپا باید به تعهداتش عمل و تلاش کند خسارات ناشی از نقض و خروج آمریکا از برجام را جبران کند. فیروزآبادی یادآورشد: اما از آن‌طرف تاکید بر آن بود که اروپا نمی‌تواند تمام خسارت های ناشی از خروج آمریکا را جبران کند و محدودیت‌هایی برای اروپا وجود دارد. البته آن‌ها در حال تلاش هستند اقدام هایی را صورت دهند، ولی وقت زیادی برای اروپا باقی نمانده و تا قبل از سیزدهم آبان که مرحله دوم تحریم‌های آمریکا اعمال می‌شود باید بتواند به تعهداتش عمل کند. وی افزود: موضوع دیگری که اروپایی‌ها روی آن تاکید داشتند این بود که بخش مهمی از موسسه ها و شرکت‌های اروپایی خصوصی هستند و دولت‌ها قادر نیستند که در مورد فعالیت آن‌ها تضمین دهند. البته در سمینار بیان شد که اتحادیه اروپا می‌تواند سیاست‌های حمایتی را اعلام کند که درواقع نگرانی شرکت‌های اروپایی در همکاری با ایران برطرف و بتوانند ارتباط تجاری و اقتصادی با تهران داشته باشند. فیروزآبادی یادآورشد:طرف ایرانی تاکید کرده است که اروپا بایستی مکانیسم‌هایی عملی که بتواند تامین‌کننده منافع ایران برای ماندن در برجام باشد را لحاظ کند.پیش نشست سومین کنفرانس امنیتی تهران امروز با همکاری موسسه بین المللی مطالعات جهانی، موسسه اگمونت بلژیک، موسسه امور بین الملل ایتالیا، بنیاد همکاری های امنیت بین المللی تهران، تحت عنوان «همکاری های اروپا، ایران و آینده برجام»، با حضور اندیشمندان و نخبگان دانشگاهی و پژوهشی و مدیران اندیشکده های اروپایی در «بروکسل» برگزار شد.مجید تخت روانچی معاون سیاسی دفتر رئیس جمهوری به عنوان سخنرانی اصلی و اسماعیل بقایی سفیر جمهوری اسلامی ایران در ژنو، جلال دهقانی فیروزآبادی رئیس دبیرخانه دائمی کنفرانس و کیومرث جاویدنیا رییس کمیته بین الملل کنفرانس امنیتی تهران از دیگر سخنرانان این نشست بودند.اولین و دومین کنفرانس امنیتی تهران با شعار «گفت‌وگو، احترام، اعتماد و همکاری متقابل جهت نیل به امنیت و پیشرفت جمعی» در غرب آسیا، در سال‌های 1395و 1396 برگزار شد. سومین دور این کنفرانس قرار است با محور «امنیت منطقه‌ای در غرب آسیا، چشم‌انداز ثبات، همکاری و پیشرفت جمعی» بهمن ماه آینده برگزار شود.شبد**اروپام ** هـ ن **1010            "}