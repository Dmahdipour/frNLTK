به گزارش خبرنگار ایرنا ، کمک‌هایی که توسط مردم به موکب انصار المهدی (عج) مهریز اهداشده شامل انواع مواد غذایی، فرش، مواد شوینده، قند و چای، چادر گروهی، ظروف یک‌بارمصرف و نان خشک است . مدیر ستاد عتبات عالیات مهریز، ارزش مواد یادشده ارسالی را افزون بر 2 میلیارد ریال ذکر کرد که توسط مردم شهر مهریز و روستاهای بخش مرکزی تأمین‌ و جمع آوری شده است. محمدعلی زارع در حاشیه اعزام کاروان در گفت‌وگو با خبرنگار ایرنا افزود: موکب انصار المهدی(عج) به مدت 20 روز در کربلا مستقر و نسبت به خدمات‌رسانی به زائران فعالیت دارد. وی ادامه داد: 100 نیروی مردمی در زمان برپایی موکب، وظایف خود را در خدمت به زائران امام حسین (ع) انجام می‌دهند و مشکلی در این خصوص وجود ندارد. تعداد موکب‌های استان یزد که امسال از زائران اربعین حسینی پذیرایی می‌کنند، 35 موکب اعلام‌شده است. مرکز شهرستان 50 هزارنفری مهریز در 30 کیلومتری جنوب شهر یزد قرار دارد. بیستم ماه صفر برابر هشتم آبان ماه 1397، چهلمین روز شهادت امام حسین (ع) و 72 نفر از یاران باوفای آن حضرت در روز عاشورا (دهم) محرم سال 61 هجری قمری است که نزد شیعیان به اربعین حسینی معروف شد. سال گذشته حدود 20 میلیون نفر از کشورهای مختلف جهان خصوصاً مسلمانان در گردهمایی بزرگ عاشقان خاندان عصمت و طهارت در عراق شرکت کرده بودند. استان یزد بر پایه سرشماری آبان سال 1395، یک‌میلیون و 138هزار نفر جمعیت دارد که 85 درصد در 21 شهر و بقیه در روستاها و آبادی‌ها و مناطق عشایری زندگی می‌کنند. 7536/ 2047/
      
      