{"onTitr":" استاندار مرکزی:    ","titr":" فعالیت های ورزشی در استان مرکزی ساماندهی شود","describe":" اراک - ایرنا - استاندار مرکزی گفت: فعالیت های ورزشی در این استان پراکنده است که باید در قالب برنامه ای جامع و هدفمند ساماندهی شود.", "text":"به گزارش ایرنا، سید «علی آقازاده» روز یکشنبه در نشست کارگروه تخصصی امور اجتماعی و فرهنگی استان مرکزی در اراک افزود: این استان در حوزه استعدادهای ورزشی غنی است و  فعالیت های کنونی در کشف و پرورش این استعدادها رضایت بخش نیست.وی بیان کرد: مشکلات این فعالیت ها برعهده متولی ورزش استان نیست بلکه تمامی نهادها و دستگاه های اجرایی برای در این امر دخیل شوند.استاندار مرکزی ادامه داد: یکی از مباحث مهم در توسعه نشاط اجتماعی، توسعه ورزش و فعالیت های ورزشی در رشته های مختلف است.آقازاده عنوان کرد: ورزش همگانی از اهمیت ویژه ای برخوردار است و هرچه در این بخش سرمایه گذاری شود، محصولش در نشاط و سلامت عمومی جامعه نمود می یابد.وی تصریح کرد: ظرفیت های مطلوبی برای توسعه ورزش به ویژه ورزش همگانی در استان مرکزی وجود دارد که باید مورد توجه جدی قرار گیرد.معاون سیاسی، اجتماعی و فرهنگی استانداری مرکزی نیز در این نشست گفت: منابع مالی 27 صدم درصد ارزش افزوده باید به طور کامل در استان محقق شود و در سایه پیگیری ها 177 میلیارد ریال در حال عملیاتی شدن است.«فتح الله حقیقی» افزود: منابع مالی ماده 53 نیز اهمیت زیادی دارد و در راستای آن یک درصد از اعتبارات نهادها و دستگاه های اجرایی باید به امر ورزش اختصاص یابد اما از سال 80 در اوج وضعیت اقتصادی خوب جامعه، در این راستا اعتباری هزینه نشده است.وی بیان کرد: اختصاص یک درصد از اعتبارات دستگاه ها و نهادهای این استان به امر ورزش در شورای برنامه ریزی استان مرکزی به تصویب رسیده و دستگاه ها و نهادهای مختلف اعلام آمادگی کرده اند.معاون سیاسی، امنیتی و اجتماعی استانداری مرکزی ادامه داد: استان ظرفیت و مکان های ورزشی زیادی دارد که باید در سایه برنامه  بهره گیری کافی از آن برده شود.حقیقی اظهار داشت: صنایع بزرگ استان مرکزی نقش موثری در حمایت از ورزش این استان دارند و این مهم باید به عنوان تکلیف اجتماعی برجسته سازی شود.وی تاکید کرد: شناسنامه شهرستانی، بخش، شهر و حتی روستا در حوزه ورزش استان برای توزیع امکانات ورزشی وجود ندارد و باید با تدوین این مهم بستر توزیع عادلانه امکانات ورزشی فراهم شود.مدیرکل دفتر امور اجتماعی استانداری مرکزی هم در این نشست گفت: 30 میلیارد ریال از محل اعتبارات شورای اجتماعی کشور در سال گذشته به این استان اختصاص یافت.«غلامرضا فتح آبادی» افزود: 20 میلیارد ریال در قالب این اعتبار به استان مرکزی ابلاغ شده که نسبت به مدت مشابه سال قبل 66 درصد افزایش دارد و پیش بینی شده تا پایان سال از منابع مالی  شورای اجتماعی کشور 50 میلیارد ریال به این استان اختصاص یابد.وی عنوان کرد: استان مرکزی در زمره پنج استان کشور است که اعتبارات پارسال شورای اجتماعی آن در چارچوب ضوابط هزینه کرده  و با مشکل حقوقی همراه نبوده و به تایید رسیده است.در نشست کارگروه تخصصی امور اجتماعی و فرهنگی استانداری مرکزی گزارشی از نحوه اجرای طرح دهکده خانواده پایدار از سوی دانشگاه آزاد اسلامی اراک ارائه و مقرر شد ساز و کار اجرایی این طرح توسط دفتر امور اجتماعی استانداری مرکزی و با مشارکت دستگاه های اجرایی تدوین شود.تهیه گزارشی در راستای تاثیرات مسائل اقتصادی بر حوزه اجتماعی و ارائه نتایج آن کارگروه امور اجتماعی و فرهنگی استان مرکزی توسط دفتر امور اجتماعی استانداری مرکزی با مشارکت سایر دستگاه ها، سمن ها، دانشگاه ها و صاحبنظران حوزه اجتماعی از دیگر مصوبات این نشست بود.استان مرکزی با 12 شهرستان دارای بیش از یک میلیون و 400 هزار نفر جمعیت دارد.3005/6013/            "}