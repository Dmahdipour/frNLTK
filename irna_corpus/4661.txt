{"onTitr":" مدیرکل بهزیستی قم:    ","titr":" 200 کودک در مراکز بهزیستی قم نگهداری می شوند","describe":" قم- ایرنا- مدیرکل بهزیستی قم گفت: 200 کودک در مراکز این مجموعه نگهداری می شوند که از این تعداد 38 کودک شیرخوار بدسرپرست و بی سرپرست است.", "text":"به گزارش ایرنا، رضا سلیقه روز دوشنبه در جمع خبرنگاران به مناسبت هفته کودک از 14 تا 22 شهریورماه اظهار داشت: 90 درصد کودکان مراکز بهزیستی بدسرپرست هستند که به علت مشکلات اعتیاد، طلاق و سایر موارد خانواده در این مراکز نگهداری می شوند.وی افزود: بعضی از این کودکان بیمار هستند که هزینه ماهیانه درمان آنها حدود 10 میلیون ریال است و با کمک های خیران و مردم درمان می شوند، چراکه بودجه بهزیستی قم کفاف هزینه های نگهداری این کودکان را نمی دهد. وی با اشاره به درخواست خانواده ها جهت تحویل کودک گفت: در حال حاضر 350 خانواده در نوبت تحویل کودک هستند که از ابتدای سال تاکنون پنج کودک به خانواده ها تحویل داده شده است.مدیرکل بهزیستی قم ادامه داد: برای تحویل کودکان به خانواده ها نیازمند دریافت مجوزهای قضایی هستیم، این در حالی که روز به روز تعداد کودکان بدسرپرست در حال افزایش است.سلیقه در ادامه از فعالیت 66 مهدکودک زیر نظر اداره کل بهزیستی قم خبر داد و گفت: 58 مهد در داخل شهر و هشت مهد در روستاهای استان فعال است که در حال حاضر حدود 6 هزار کودک را پذیرش کرده اند.وی ابراز داشت: همچنین در حال حاضر 400 مهدکودک بدون مجوز در استان قم فعالیت می کنند که اسامی آنها به فرمانداری و دستگاه های مربوطه اعلام شده است تا نسبت به ساماندهی و جمع آوری آنان اقدام شود.وی تاکید کرد: خانواده ها نسبت به وضعیت مهدهای کودک حساس باشند، چراکه برخی از این مراکز بدون مجوز، از لحاظ استانداردسازی و محتواهای آموزشی مشکل دارند.سلیقه خاطرنشان کرد: چند مدیریتی بودن صدور مجوزهای مهدهای کودک توسط دستگاه های متولی از جمله اداره کل آموزش و پرورش، مراکز حوزوی و سایر موارد باعث وجود این مشکلات شده است که باید بازنگری در این امر صورت گیرد.وی همچنین از ساماندهی کودکان کار خبر داد و گفت: سالانه بین 250 تا 300 کودک کار و خیابانی در قم جمع آوری می شوند، ضمن این که سامانه 123 اورژانس اجتماعی جهت اعلام کودکان کار و کودک آزاری راه اندازی شده تا نسبت به وضعیت آنان اقدام شود.وی بیان داشت: کودک آزاری و سوء استفاده از کودکان برای تکدی گری، جرم است که مردم می توانند در صورت مشاهده، موارد را به سامانه 123 اعلام کنند.مدیرکل بهزیستی قم در بخش دیگری از سخنان خود با بیان این که 26 هزار خانواده در قم زیرنظر بهزیستی هستند گفت: 22 هزار خانواده دارای معلولیت هستند که حدود 2هزار و 100 تن نابینا و کم بینا هستند.وی گفت: حدود چهار هزار خانواده نیز زنان سرپرست خانواده هستند که از بهزیستی خدمات دریافت می کنند.سلیقه با تاکید بر این که در آبان ماه امسال غربالگری بینایی در استان قم صورت می گیرد گفت: در حال حاضر آموزش های مربیان آغاز شده است تا در 250 پایگاه به غربالگری بینایی اقدام کنند.وی خاطرنشان کرد: در سال گذشته 60 هزار کودک در سن 3 تا 6 سال نیاز به غربالگری بینایی داشتند که از این تعداد 85 درصد معاینه شدند و 300 تن که دچار اختلال بینایی بودند شناسایی گردید و به مراکز تخصصی اعزام شدند.8138/ 1175            "}