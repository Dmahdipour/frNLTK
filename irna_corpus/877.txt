{"onTitr":"","titr":" جشنواره بادبادک‌ها در اردکان برگزار شد","describe":" یزد - ایرنا - مدیر روابط عمومی شهرداری و شورای اسلامی شهر اردکان گفت: برای یازدهمین سال متوالی جشنواره بادبادک‌ها با حضور اقشار مختلف مردم در محل انبار شهید عباسپور این شهر تاریخی برگزار شد.", "text":"به گزارش روز پنجشنبه روابط عمومی شهرداری و شورای شهر اردکان، حمید ابراهیمیان با اشاره به اینکه این جشنواره نماد پرواز آسمانی 420 شهید گلگون‌کفن شهرستان است، افزود: امسال با توجه به تقارن برگزاری جشنواره با ایام عزاداری ماه محرم و صفر این جشنواره با شعار آزادی، ایثار و شهادت برگزار شد . وی در ادامه جمع‌آوری زباله را نیازمند فرهنگ‌سازی و مشارکت عمومی دانست و گفت: در هنگام ورود همشهریان به محل برگزاری جشنواره کیسه‌های جمع‌آوری زباله و بسته‌های فرهنگی اهدا شد. ابراهیمیان افزود: در راستای فرهنگ‌سازی جمع‌آوری زباله برگزاری مسابقه همیار طبیعت و تحویل پسماندهای خشک در محل با اهدا جوایز از دیگر برنامه‌های جشنواره بادبادک‌ها بود. دبیر برگزاری یازدهمین جشنواره بادبادک‌ها ادامه داد: خوشنویسی تقریباً در تمام فرهنگ‌ها به چشم می‌خورد اما در مشرق زمین و به‌ویژه در سرزمین‌های اسلامی و ایران اهمیت بسیاری در میان هنرهای بصری دارد که با توجه به این موضوع در این جشنواره غرفه‌ای با عنوان موکب دل نوشته‌های محرم با حضور هنرمندان خوشنویس شهرستان برگزار شد. ابراهیمیان با اشاره به برپایی نمایشگاه کتاب با همکاری گنجینه ایثار و شهادت شهرستان در این برنامه، نهادینه کردن فرهنگ مطالعه و کتاب‌خوانی را در میان شهروندان ضروری خواند. مدیر روابط عمومی شهرداری اردکان بیان کرد: اجرای نمایش مذهبی کاری از گروه سه‌شنبه خوانی، اجرای نمایش رزمی‌کاران ولایت، اقامه نماز مغرب و عشا، برگزاری مسابقه عکاسی با همکاری کانون بسیج هنرمندان، برپایی موکب‌های حسینی شهدای روستای توت و شهدای محله جنت‌آباد جهت پذیرایی و برپایی چادرهایی جهت سنجش سلامت شهروندان از دیگر برنامه‌های جشنواره بود. دبیر برگزاری جشنواره بادبادک‌ها از همکاری اورژانس، پلیس راهور، نیروی انتظامی، جمعیت هلال‌احمر اردکان، سازمان آتش‌نشانی و خدمات ایمنی و گردان امام حسین (ع) تقدیر و تشکر کرد. این برنامه که همه ساله در محل انبار شهید عباسپور برگزار می‌شود و در پایان این مراسم از مادر شهید عباسپور تجلیل شد. مرکز شهرستان 98 هزارنفری اردکان در 60 کیلومتری شمال شهر یزد قرار دارد. 7544/ 2047/            "}