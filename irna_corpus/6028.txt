{"onTitr":"","titr":" هلال احمر گیلان آماده امداد هوایی است","describe":" رشت - ایرنا - مدیر عامل هلال احمر گیلان از آمادگی این جمعیت برای امداد هوایی به سیل زدگان با مساعد شدن وضعیت جوی خبر داد.", "text":"مهدی ولی پور روز یکشنبه در گفت و گو با خبرنگار ایرنا بیان داشت: جمعیت هلال احمر گیلان برای امدادرسانی به سیل زدگان در شهرستان های مختلف استان به محض مساعد شدن وضعیت جوی در صورت نیاز اقدام می کند. وی اظهار داشت: در برخی از مناطق به دلیل بسته شدن راه های ارتباطی و تخریب و آسیب پل ها ، نیاز به جابه جایی مصدومان و بیماران است که به محض مساعد شدن هوا ، بالگرد جمعیت هلال احمر آمادگی لازم برای ارائه خدمات را دارد. مرتضی سلیمی رئیس سازمان امداد و نجات جمعیت هلال احمر صبح امروز (یکشنبه) از مناطق سیل زده استان گیلان از جمله شیخ محله تالش، تالش محله، صومعه سرا، اباتر و فومن بازدید کرد. جلسه ستاد بحران نیز امروز با حضور رئیس سازمان امداد و نجات در شهرستان فومن در حال برگزاری است. بارش باران از بعدازظهر جمعه گذشته آغاز شد و در برخی نقاط و بعضی ساعت ها به قدری شدید بود که موجب آبگرفتگی در شهرها و جاری شدن سیلاب شد. وقوع سیلاب خسارت هایی را به تاسیسات زیربنایی استان وارد کرده و تاکنون موجب تخریب چندین دستگاه پل، بسته شدن برخی راه های فرعی و بروز مشکلاتی برای مردم شده است. در زمان حاضر، بیش از 14 هزار و 172 عضو جوان و بیش از هشت هزار و 633 داوطلب با جمعیت هلال احمر استان گیلان همکاری می کنند. 7286 / 2007            "}