{"onTitr":"","titr":" حسینیه قرآن و عترت مسئولیت ارسال پیامکها را نمی پذیرد","describe":" مشهد- ایرنا- مسئول حسینیه قرآن و عترت مشهد گفت: مسئولیت ارسال پیامکهای فرستاده شده به نمایندگان مجلس در زمینه  اف.ای.تی.اف با بنده و حسینیه نیست.", "text":"خلیل موحدی روز سه شنبه در جمع خبرنگاران افزود: ما ابزار پیامک را برای روشنگری نمایندگان به فعالان این حسینه معرفی کردیم ، اما مسئولیت پیامکهای ارسال شده به نمایندگان بر عهده حسینیه نیست.وی اظهار داشت: جمعی در حدود 500 یا 600 نفر در جلسات کارشناسی حسینیه در زمینه اف.ای.تی.اف شرکت داشته اند و اطلاعی از محتویات پیامکهای ارسال شده به نمایندگان نداریم و هر کسی که توهین یا تهدید کرده است در جرگه فعالان این حسینیه نیست و خودش مسئول پیامک ارسال شده است.عضو سابق شورای شهر مشهد گفت: با جمع بزرگی در شهر مرتبط هستیم که افراد مسجدی و اثر گذار هستند و روش ارسال پیامک به نمایندگان را به آنان معرفی کردیم ، این اقدام بر اساس اعلام نمایندگان مجلس مختص مشهد نبوده و از شهرهای شیراز و تبریز و برخی دیگر شهرها هم انجام شده بود.وی افزود: ما با دعوت از کارشناسانی همچون عبدالمالکی ، نوعی و باقرزاده در باره پیامد های تصویب اف.ای.تی.اف جلساتی تشکیل دادیم و دوستان فعال در حسینیه نیز بخشهایی از آن جلسات را در قالب پیامک به نمایندگان مجلس ارسال کردند.موحدی اظهار داشت: برخی می خواهند با حاشیه سازی و نسبت دادن ارسال پیامک های تهدید آمیز به این مجموعه ما را مجبور کنند از اقدامات انقلابی و روشنگرانه خود دست برداریم و از طرفی می خواهند تصویب قانون اف.ای.تی.اف را از کانون توجهات خارج کنند.وی گفت: مشابه این اقدامات پس از اعتراضات دی ماه مشهد نیز تکرار شد و در آن زمان می خواستند بنده را به برنامه ریزی و دخالت در آن اعتراضات متهم کنند که موفق نشدند.این عضو سابق شورای شهر مشهد افزود: رسانه و خبررسانی از جایگاه خود خارج شده و به جای آنکه در خدمت مردم باشد در خدمت اشخاص و جریانات سیاسی قرار گرفته است.وی اظهار داشت: معاون سیاسی استانداری خراسان رضوی را به خاطر اینکه من و حسینیه را در مصاحبه خود به ارسال پیامک تهدید آمیز متهم کرده، به مناظره دعوت کردیم که وی تاکنون این درخواست را نپذیرفته است و در این نشست خبری نیز وی را دوباره به مناظره دعوت می کنم.موحدی ادامه داد: اگر رسانه ها مسائل را بصورت خلاف واقع در مصاحبه با وی مطرح کرده اند ایشان باید نسبت به انتشار مسائل خلاف واقع  واکنش نشان می داد که چنین نکرده است لذا اینها مشخص می کند مصاحبه ایشان هدف دار و در جهت تخریب حسینیه و فعالیتهای آن بوده است. وی گفت: به برکت امثال همین هدایتها (ارسال پیامکها) به نمایندگان مجلس بود که برخی از آنان هدایت شدند و برخی اظهار کردند نسبت به اف. ای.اتی.اف آگاهی یافتند و نتیجه این شد این مصوبه با اختلاف شکننده 22 رای به تصویب رسید، اینها نقش مثبت روشنگری مردم از سراسر کشور را نشان می دهد.موحدی نسبت دادن برخی مطالب به حسینیه قرآن و عترت را سیاسی خواند و افزود: این حسینیه فعالیتهای بسیار دارد از جمله اینکه بیش از 10 روستا به دست فعالان این حسینه آبرسانی شده است و سال گذشته ستاد اربعین موکب حسینیه قرآن و عترت را موفق ترین موکب از نظر فعالیتهای فرهنگی معرفی نمود.وی اظهار داشت: واحد کرامت حسینیه حدود 70 یتیم را سرپرستی می کند که اکنون برخی از آنها دانشجویان رشته پزشکی هستند.وی به فعالیتهای رسانه ای و برگزاری مراسم مذهبی در این حسینیه اشاره کرد و گفت: هزینه این برنامه ها با کمک های مردمی و توسط فعالان این حسینیه تامین می شود.موحدی فعالیتهای بصیرتی حسینیه را از دیگر اقدامات این مجموعه اعلام کرد و افزود: با مساجد مختلف در مشهد همکاری داریم و برای اینکه استقلال خود را حفظ کنیم کمک های برخی گروهها را قبول نکردیم.وی اظهار کرد: نمایندگانی که به اف.ای.تی.اف را مثبت دادند یا بی سوادند و نفهمیده اند و یا خائن هستند چرا که با پذیرش این قانون راههای وارد کردن دلار به کشور مسدود می شود و این خیانت به کشور است. معاون سیاسی، امنیتی و اجتماعی استانداری خراسان رضوی 2 روز پیش طی مصاحبه ای گفته بود، خلیل موحدی در مشهد مسئول ارسال علنی و آشکار پیامکها در باره اف.ای.تی.اف به نمایندگان مجلس است.پس از آن برخی رسانه ها عبارت 'پیامکهای تهدید آمیز' را به مصاحبه معاون سیاسی استانداری خراسان رضوی افزودند که موجب واکنش خلیل موحد گردید. نشست خبری امروز خلیل موحدی نیز برای تشریح این موضوع در محل حسینیه قرآن و عترت مشهد تشکیل شد.  3221 / 6053            "}