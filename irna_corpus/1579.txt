{"onTitr":"","titr":" دو سوم مدارس آذربایجان شرقی نیاز به نوسازی و مقاوم سازی دارد","describe":" مراغه - ایرنا - مدیر کل آموزش و پرورش آذربایجان شرقی گفت: از مجموع 31 هزار کلاس درس فعال استان یک سوم به بازسازی و یک سوم هم به مقاوم سازی نیاز دارد.", "text":"به گزارش ایرنا، جعفر پاشایی روز چهارشنبه در مراسم بهره برداری از مدرسه 6 کلاسه خیر ساز امام محمد باقر (ع) هشترود گفت: ورود خیران در بازسازی و مقاوم سازی کلاس های درس فرسوده و نامقاوم ضروری است. وی با بیان اینکه خیرین مدرسه ساز در کنار دولت گام های موثری در تامین فضاهای آموزشی برداشته اند افزود: آذربایجان شرقی در حوزه خیرین مدرسه سازی و مدرسه یاری در کشور پیشرو است.پاشایی ادامه داد: شهرستان هشترود نیز از شهرهای پیشرو در حوزه ساخت مدارس خیرساز در استان بوده و امید است تلاش و حرکت خیران در توسعه فضاهای آموزشی استمرار داشته باشد.وی اضافه کرد: باتوجه به وجود مناطق روستایی، محروم و صعب العبور بودن برخی از این مناطق، خیران مدرسه ساز نسبت به احداث مدارس شبانه روزی و فنی و حرفه ای نیز اهتمام ویژه داشته باشند.به گزارش ایرنا، مدرسه 6 کلاسه خیر ساز امام محمد باقر (ع) هشترود در زمینی به مساحت 302 متر مربع و با 3.7 میلیارد ریال هزینه کرد توسط علی عسگریان دماوندی خیر اهل این شهرستان ساخته شده است.شهرستان هشترود با 57 هزار نفر جمعیت در 120 کیلومتری جنوب شرق تبریز مرکز آذربایجان شرقی واقع است.3077/7486            "}