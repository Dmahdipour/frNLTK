{"onTitr":" همزمان با سراسر کشور    ","titr":" مرحله دوم جشن عاطفه ها در مدارس یزد آغاز شد","describe":" یزد - ایرنا - مرحله دوم جشن عاطفه ها همزمان با سراسر کشور امروز ( چهارشنبه) در 2 هزار باب مدرسه های استان یزد با شعار « لبخند مهر، بسته به مهر شما » آغاز شد.", "text":"به گزارش ایرنا معاون پرورشی و فرهنگی آموزش و پرورش استان یزد در مراسمی که به همین مناسبت در دبیرستان دخترانه شاهد افشار یزد برگزار شد، گفت: ترویج فرهنگ انفاق و کمک باید در جامعه نهادینه شود. علی سرداری اظهار داشت: دین اسلام، افراد را به کمک به نیازمندان جامعه به عنوان وظیفه دینی دعوت می کند و بدون شک همراهی در جشن عاطفه نقش مهمی در کمک به دانش آموزان بی بضاعت دارد. سرداری ادامه داد: جشن عاطفه ها فرصتی برای تقسیم محبت ها و دوستی ها بین نیازمندان در آغاز سال تحصیلی و دستگیری از دانش آموزان است. همچنین قائم مقام کمیته امداد امام (ره) یزد گفت: مرحله نخست جشن عاطفه ها روزهای 15، 16 و 17 شهریور ماه گذشته با برپایی 390 پایگاه در استان برگزار شد. محمد حسین باقریان بر استفاده از روش های نوین و الکترونیکی هم در جمع آوری وجوه جشن عاطفه ها تاکید کرد.وی افزود: مردم می توانند برای سهولت در پرداخت کمک‌های نقدی از طریق تلفن همراه با واردکردن کد دستوری #035* 8877 *، نرم افزارهای کاربردی سنا، بله، سکه، آپ در تلفن همراه، سایت کمیته امداد، دستگاه‌های خودپرداز و تلفن نیکوکاری 0968877 اقدام کنند. وی هدف از برپایی جشن عاطفه ها را حمایت از دانش آموزان بی بضاعت و نهادینه کردن فرهنگ انفاق و نیکوکاری بیان کرد. هم اکنون سه هزار و 513 دانش آموز و 951 دانشجو از خدمات مختلف فرهنگی کمیته امداد استان استفاده می کنند. نیکوکاران یزدی در مرحله نخست جشن عاطفه‌ها بیش از 6 میلیارد ریال به دانش آموزان نیازمند کمک کردند. همچنین آنها سال گذشته افزون بر 11 میلیارد ریال در این ارتباط ن به ‌صورت نقدی و غیر نقدی کمک کردند. هم اکنون حدود 38 هزار نفر از خدمات کمیته امداد امام بهره مند هستند. همزمان با سال تحصیلی جاری 250 هزار و 694 دانش آموز استان یزد، در 10 هزار و 981 باب مدرسه راهی کلاس های درس شدند. 2088/ 2047/            "}