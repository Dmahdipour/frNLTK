{"onTitr":" بررسی رسانه ها    ","titr":" دولت و اصلاح طلبان در مسیر همگرایی؟","describe":" تهران- ایرنا- تارنما و خبرگزاری های اصلاح طلب باز هم بر روابط دولت و اصلاح طلبان متمرکز شدند؛ موضوعی که با نشست اخیر چهره های این طیف سیاسی با رئیس جمهوری برجسته تر شد.", "text":"به گزارش گروه تحلیل، تفسیر و پژوهش های خبری، رسانه های اصلاح طلب امروز یکشنبه پانزدهم مهرماه در کنار واکاوی روابط دولت و جریان اصلاح طلب، به بررسی اوضاع بازار، مدیریت متکدیان، امور بازنشستگان، مشکلات تامین اجتماعی و کارآمدی دولت پرداختند.** تعامل دولت و اصلاح طلبان«جلال میرزایی» عضو فراکسیون امید مجلس در گفت‌وگو با «ایسنا»، با اشاره به دیدار اخیر رئیس جمهور با طیفی از اصلاح طلبان بیان کرد: انتظار اصلاح‌طلبان بیشتر از این جلسه است و گله مندی‌هایی از آقای روحانی و دولت ایشان وجود دارد. چرا که برای آنها علامت سوال است که چرا علی رغم اینکه آقای روحانی مورد حمایت اصلاح طلبان بوده است دولت ارتباط منظمی با این طیف ندارد.«زهرا صدراعظم نوری» عضو شورای عالی سیاست‌گذاری اصلاح‌طلبان نیز در گفت‌و‌گو با «ایلنا»، درباره نقد‌هایی که از سوی اصلاح‌طلبان به سمت دولت نشانه‌ رفته است، گفت: نقد اصلاح‌طلبان به دولت آن قدری نیست که از حمایت از دولت دست بکشند چون اصلاح‌طلبان از موثرترین مهره‌ها در موفقیت آقای روحانی بودند و تلاش اصلاح‌طلبان در انتخابات 96 بسیار موثر واقع شد و به موفقیت و پیروزی دولت تدبیر و امید انجامید درنتیجه از این جهت هرگونه نقد و نظری که اصلاح‌طلبان دارند با دلسوزی نسبت به نظام و دولت و کشور است که علاقه‌مند به این هستند که دولت بتواند کشور را بهتر اداره کند و بر مشکلات فائق آید.** معمای بسته‌های حمایتی دولت«علی ابراهیمی» عضو فراکسیون امید مجلس در گفت‌و‌گو با ایلنا درباره بسته‌های حمایتی دولت و ساز و کار تخصیص آن به جامعه هدف و دهک‌های مورد نظر گفت: در جلسه‌ای که با آقای نوبخت جلسه داشتیم به بسته‌های حمایتی دولت اشاره کرد اما واقعیت این است که بنده پیام موثری از برنامه‌هایی که دارند دریافت نکردم.وی تصریح کرد: ساز و کار  این برنامه به این شکل است که بسته‌های حمایتی به تمام خانوارها یا حمایت از چند دهک از جامعه در قالب‌های اعتباری صورت بگیرد هرچند که بنده فکر می‌کنم که وقتی ما یک جهش قیمتی را تجربه کردیم لازم است که به همه خانوارها در قالب کارت‌های اعتباری کمکی کنیم تا بتوانند مقداری از مایحتاج مورد نیاز خود را تامین کنند.وی در پاسخ به این سوال که گفته‌ می‌شود برخی معتقدند که دولت برای تامین کسری بودجه و پرداخت بدهی‌های دولتی نرخ ارز را افزایش داده است، گفت: امروز یکی از مباحث ما همین بود. آقای نوبخت این را قبول نداشت که دولت به طور خودخواسته قیمت ارز را برای تامین کسری بودجه و پرداخت بدهی‌های دولتی افزایش داده است اما یکی از راه‌های جبران کسری بودجه همین است.** بازنشستگان چشم انتظار تحقق وعده ها«اکبر شوکت» عضو کارگری هیات امنای سازمان تامین اجتماعی با انتقاد از نحوه پرداخت وام 5 میلیون تومانی وعده داده شده به مستمری‌بگیران سازمان تامین اجتماعی به خبرنگار ایلنا گفت: ابتدا قرار بود که میزان وام پرداختی به مستمری‌بگیران حداقلی‌بگیر 4 میلیون تومان باشد اما بعد مدیرعامل در یک حرکت حساب نشده، میزان وام را 1 میلیون تومان دیگر افزایش داد و حالا می‌بینیم که سازمان توان پرداخت این وام را به تمامی حداقلی‌بگیران خود ندارد؛ از این رو من می‌گویم که وعده پرداخت وام 5 میلیون تومانی به مستمری‌‌بگیران  پوپولیستی و حساب نشده بود.شوکت در بخش دیگری از گفت وگوی خود افزود: تورم ریال را بی‌ارزش کرده است؛ تورمی که در توصیف آن می‌گویند؛ جشن اغنیا و عزای فقرا. اما در نظر داشته باشید که افت ارزش ریال و بالا رفتن ارزش سایر ارزها ارزش دارایی‌هایِ ارزی دولت را بالا آورده است. در نهایت این موضوع سبب می‌شود که درآمد ریالی دولت 2 تا سه برابر افزایش یابد. اگر دولت 20 درصد از درآمد خود را به منظور بالا بردن سطح قدرت خرید از روش‌های غیرنقدی به کار گیرد، بخشی از نارضایتی‌های عمومی را در سال 97 می‌کاهد. ** شورای عالی اقتصاد چگونه تصمیم گیری می کند؟«بهروز بنیادی» عضو فراکسیون امید مجلس در گفت‌و‌گو با ایلنا درباره نقش شورای عالی اقتصاد در نوسانات اخیر ارز گفت: اینکه نظرات چه افراد و گروه‌هایی در آن جلسه گرفته می‌شود مهم است، در آنجا عده محدودی هستند. درست است که از دستگاه‌های ذیربط نیز در آن جلسه حضور دارند اما خروجی تصمیم گیری‌های اینچنینی در فضای بسته و بدون بحث و بررسی کافی گرفته می‌شود گرچه فکر می‌کنیم اثرگذار هم بوده اما تداوم آن بعید به نظر می‌رسد.این عضو کمیسیون بهداشت و درمان با بیان اینکه مدیریت کشور به طور ریشه‌ای دچار مشکل است و باید در تغییر و بازنگری در ساختار دولت و مدیریت کشور ورود شود، گفت: الان در زمانی حساس و به نوعی دچار بحران و جنگ اقتصادی هستیم، درنتیجه جابجایی مهره‌ها در دولت تفاوت زیادی نخواهد داشت. ما دو شورای هماهنگی اقتصادی و شورای مبارزه با تحریم‌ها را داریم، درنتیجه به نظر من هرکسی که در این جایگاه‌های وزارت قرار بگیرد بیشتر یک نیروی اجرایی است و با حضور این دو شورا نخواهد توانست سیاستگذاری انجام دهد. ** توصیه به بانک مرکزی برای استفاده از پیمان‌های پولی دوجانبه«تقی کبیری» عضو کمیسیون اقتصادی مجلس در گفت‌وگو با ایلنا در مورد اهمیت پیمان‌های پولی گفت: ما از دو سال گذشته در جلسات متعدد در کمیسیون اقتصادی با وزارت اقتصاد و بانک مرکزی بر اهمیت این موضوع تاکید داشته‌ایم و بایستی بانک مرکزی در این مدت با توجه به اهمیت ارز در اقتصاد کشور به پیمان‌های پولی ورود می‌کرد که متاسفانه با تاخیر همراه بوده است.به باور وی، با توجه به حداکثر شدن فشارهای اقتصادی و ورود به جنگ اقتصادی بانک مرکزی و دولت تصمیم گرفتند به این موضوع ورود کنند و الان هم دیر نشده است. تا زمانی که اقتصاد و تجارت ما وابسته به دلار است دچار چالش خواهیم شد. بنابراین بهترین راه برای برون‌رفت از این مشکل استفاده از پیمان‌های پولی دوجانبه حداقل با کشورهایی مانند روسیه، چین و ترکیه است که مراودات تجاری بالایی با آنها داریم.** سازمان تامین اجتماعی و تبعات تصمیمات یکباره«حسین حبیبی» دبیر کانون هماهنگی شوراهای اسلامی کار استان تهران در گفتگو با ایلنا، با اشاره به تصمیمات خرق‌الساعه و دفعتی که مقامات و مسئولان برای سازمان تامین اجتماعی می‌گیرند، گفت: می‌گویند سازمان تامین اجتماعی نباید بنگاه‌داری کند؛ من به عنوان یک فعال کارگری و نماینده بخشی از کارگران به اینکه سازمان تامین اجتماعی بنگاه‌داری بکند یا نکند، کاری ندارم و موافق یا مخالف هم نیستم؛ اما یکسری مسائل و ابهامات اول باید روشن شود.  ما کارگران حق بیمه دادیم که از حمایت‌های آن برخوردارشویم و شستا بوجود آمد که حمایت‌ها را پررنگ کند؛ اما به علت سوءمدیریت، خودِ همین شستا شد معضل کارگران؛ حالا عوض اینکه معضلِ سوءمدیریت‌ها را حل کنند، معضلی دیگر به نام تاراج اموال سازمان را کوک کرده‌اند و ما باز سکوت می‌کنیم. منظور از «تاراج» اینجا چیست؛ حبیبی در این رابطه می‌گوید: اعلام می‌کنند در حال کاهش هلدینگ‌های تامین اجتماعی در شستا از 9 هلدینگ به 5 هلدینگ هستند؛ شرکت‌های تولیدی صنعتی حریر، لطیف و شیرین دارو را به مزایده گذاشته‌اند؛ با فولادخوزستان برای واگذاری فولاد اکسین تفاهم‌نامه امضاء کرده‌اند و واگذاری‌های دیگری از این دست. سوال این است که ما بیمه‌شدگان؛ شاغلان و بازنشستگان چرا سکوت می‌کنیم؟! سوال این است که دولتمردان چرا به خود حق می‌دهند یک روز شرکت‌های زیان ده را به بهانه «رد دیون دولت‌ها» به تامین اجتماعی قالب کنند و چرا بعد از گذشتِ چند سال، دوباره به خود اجازه می‌دهند حُکم صادر کنند که تامین اجتماعی باید دست از بنگاه‌داری بکشد؟!در بخش دیگری از این گفت وگو می خوانیم: دولت و وزارت بهداشت به دنبال منابع تامین اجتماعی هستند؛ سکوت، خیانت است و امروز، روز عمل است؛ بنشینیم و کاری نکنیم، سازمانِ بین‌النسلیِ تامین اجتماعی به راحتی از دست‌مان می‌رود.** «بیم و امید در کف بازار؛ از برند‌بازها تا خریداران کالاهای داخلی»در گزارش میدانی «عصر ایران» از بازار لوازم‌خانگی،صوتی و تصویری در تهران می خوانیم: برندهای مشهور شاکی‌اند و برندهای داخلی هم گلایه‌مند. اولی از اوضاع‌واحوال ارز و نوسانات بازار طی چند ماه گذشته می‌نالد و دومی از بی‌توجهی اکثریت قابل‌توجه مردم ایران نسبت به کالاهای تولید داخل. خریداران اما از کمبود کالا و افزایش چند برابری قیمت‌ها انتقاد دارند. این داستان مشترک فروشندگان و خریداران لوازم‌خانگی، صوتی و تصویری و دیجیتالی در محدوده جمهوری از میدان بهارستان تهران تا میدان جمهوری و تقاطع این خیابان از ولی‌عصر و لاله‌زار گرفته تا پل حافظ و سی‌تیر و خیابان شریعتی و امین‌حضور است.این که قیمت لوازم‌خانگی طی روزهای آینده و بعد از کاهش قیمت ارز کمتر می‌شود هنوز نمودی در بازار ندارد. بازاریان می‌گویند طی روزهای گذشته و بعد از خبرهای مختلفی که از بازار ارز در خیابان فردوسی تهران مبنی بر کاهش، منتشر شد، دستور و لیست جدیدی از طرف مدیران شرکت‌های خارجی و داخلی برایشان صادر نشده و شرایط کسب‌وکار برایشان مانند چند هفته قبل است. ماجرایی که البته برای مردم ایران تازگی ندارد. چون به دلیل عدم نظارت و یک جریان ریشه‌دار قدیمی بسیاری از تاجران و کسبه در ایران در صورت کاهش قیمت‌ها بعد از فروکش کردن التهابات،قیمت‌ها را به حالت سابق یا منصفانه برنمی‌گردانند.** جای خالی مدیریت متکدیانبه گزارش ایلنا، هر روز تعداد گدایان این شهر بیشتر می‌شود و انفعال مسئولان همچون همیشه مردم را در این مورد هم ناامید کرده است. برنامه‌های طلایی ارائه می‌کنند و شعارهای آنچنانی سر می‌دهند؛ تو گویی آمده‌اند که نه تنها ایران، که همه جهان را نجات دهند اما به عمل که می‌رسیم، مردم همچنان تنهایند و کشور همچنان به حال خود رها شده! تمام هنر مسئولان در طول سالیان این بوده که بنر و بیلبورد هوا کنند که مردم! به گدایان کمک نکنید! اما هرگز نگفته‌اند که اگر مردم کمک نکنند آن دسته‌ای که حقیقتا محتاجند، شب‌ با چه حالی سر به بالین بگذارند؟!در مساله متکدیان تنها نیاز به کمک مالی نداریم؛ بلکه همچون شهر تبریز نیاز به اعمال مدیریت است تا هم کمک‌ها به درستی جمع‌آوری شده و به نیازمندان واقعی برسد؛ هم برای آن دسته از متکدیان که دارای توانمندی‌هایی هستند، با آموزش و کارآفرینی، ایجاد شغل شود. در چنین شرایطی امید می‌رود دستگاه‌های دولتی هم همکاری کنند و حداقل از پس جمع‌آوری باندهای مافیایی تکدی‌گری برآیند تا تهران به شهری عاری از گدا تبدیل شود.پژوهش**9242**9279            "}