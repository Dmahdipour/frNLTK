{"onTitr":"","titr":" کانون های تولید گرد و غبار پیرامون دریاچه ارومیه شناسایی شد","describe":" تبریز-ایرنا- معاون محیط طبیعی مدیرکل حفاظت محیط زیست آذربایجان‌ شرقی از شناسایی کانون های ایجاد و تولید گرد و غبار در حوضه دریاچه ارومیه خبر داد.", "text":"میر محسن قمی روز دوشنبه در گفت وگو با خبرنگار ایرنا، افزود: حفاظت محیط زیست استان در قالب ستاد استانی احیای دریاچه ارومیه با شناسایی و اولویت بندی کانون‌های ایجاد گرد و بار در بستر و حریم دریاچه وارد عمل شده و در 2 مرحله شامل کانون‌های با اولویت یک به وسعت 82 هزار هکتار و کانون‌های با اولویت 2 به وسعت 35 هزار هکتار عملیات شناسایی را انجام داد.وی اظهار داشت: سازمان حفاظت از محیط زیست به عنوان نهاد حاکمیتی در تلاش است مطالعات، تحقیقات و روش های علمی برای احیای دریاچه ارومیه در بخش های آب، کشاورزی، سد سازی و طرح های عمرانی را بررسی و نتایج آن را برای عملیاتی کردن به ستاد احیا و دستگاه های مسوول ارایه کند.قمی ادامه داد: مطالعه بررسی اثرات جاده میان گذر بر اکوسیستم دریاچه و ارایه طرح اجرایی برای راهکارهای اصلاحی از جمله طرح ‌های تحقیقاتی است که نتایج آن با چهار پیشنهاد اولویت بندی و تهیه و تدوین شده است.وی، اولویت اول راهکارهای اصلاحی فوق را دوبازشدگی به طول 500 متر به فاصله های 2.5 و پنج کیلومتر از محل بازشدگی فعلی، اولویت دوم را دوبازشدگی اولی به طول 500 متر به فاصله 1.5 کیلومتر از بازشدگی فعلی و دومی به طول یکهزار متر به فاصله سه کیلومتر از بازشدگی کنونی عنوان کرد.قمی اضافه کرد: اولویت سوم طرح راهکارهای اصلاحی شامل بازشدگی به طول یکهزار متر به فاصله سه کیلومتر از بازشدگی کنونی است و اولویت چهارم نیز بازشدگی به طول سه کیلومتر از محل بازشدگی فعلی است.وی، اجرای طرح قرق، افزایش حفاظت فیزیکی جهت جلوگیری از تخریب و شخم غیرمجاز در رودخانه های منتهی به دریاچه، تهیه اطلس تالاب های استان، فعال سازی گیرنده ماهواره‌ای دانشگاه تبریز جهت پایش تغییرات دریاچه و کانون‌های ریزگرد و اتصال به مرکز پایش و آینده پژوهی، مطالعات تعیین مرز و حریم اکولوژیک تالاب قره قشلاق را از دیگر اقدامات حفاظت محیط زیست آذربایجان شرقی برای احیای دریاچه ارومیه اعلام کرد.به گزارش ایرنا، دریاچه ارومیه به عنوان بزرگترین دریاچه شور داخلی جهان از حدود یک دهه قبل به دلیل تغییرات اقلیمی و مشکلات فیزیکی پیرامون و بستر خود به تدریج مسیر نابودی در پیش گرفت.وسعت کنونی دریاچه ارومیه حدود یکهزار و 735 کیلومترمربع است که 46 درصد آن در آذربایجان غربی، 43 درصد در آذربایجان شرقی و 11 درصد نیز در استان کردستان قرار دارد.  اوایل مهر ماه پارسال وسعت دریاچه معادل یکهزار و 723 کیلومتر مربع بود.حجم آب موجود در دریاچه نیز هم اکنون یک میلیارد و هفت میلیون مترمکعب است که پارسال در همین موقع معادل یک میلیارد و پنج میلیون مترمکعب بود.تراز اکولوژیک آب دریاچه ارومیه 13 میلیارد و 730 میلیون مترمکعب است که این حجم آب در سال های گذشته تا بیش از 30 میلیارد مترمکعب نیز مشاهده و ثبت شده است.تعداد شهرهای حوضه آبریز دریاچه ارومیه 25 شهر در سه استان آذربایجان شرقی، غربی و کردستان است که خشک شدن آن جمعیتی این شهرها را با آسیب های بزرگ بهداشتی، زیست محیطی و سلامتی مواجه می کند. 3038/3071            "}