در این مطلب آمده است: آمریکا در زمان ریاست جمهوری دونالد ترامپ همچون رؤسای جمهور قبل و با شیب و توهم و خودخواهی بیشتر کمر به مقابله با ملت ایران و نابودی آنها بسته است؛ اما تردیدی نیست که آنان در محاسباتشان درباره جمهوری اسلامی ایران و قدرت خود دچار توهم هستند؛ زیرا مردم ایران در عین حال که با مشکلات اقتصادی و تنگناهای معیشتی و تورم و حتی گاهی کمبودهای البته تصنعی مواجهند و ایرادها و نگرانی‌ ها و اعتراضاتی دارند، در دستیابی به هدف خود و حفظ نظام اسلامی که خود پایه‌گذاری کرده‌اند و صدها هزار شهید و جانباز در این راه داده‌اند، پایدار و استوارند و از نظام جمهوری اسلامی که به آن رأی آری داده‌اند، حمایت می‌ کنند و در برابر تمامی توطئه‌ های خارجی همچون 40 سال گذشته و با اقتدار و توانمندی و اراده‌ای مستحکم ‌تر با قدرت و قوت و اقتدار می‌ایستند. این واقعیت را همه ملت ایران به ‌خوبی درک می‌ کنند و بر آن پای می ‌فشارند؛ هر چند دولتمردان متوهم آمریکا که به گزارش‌ های بی‌پایه و اساس فراریان دروغ‌ پرداز متکی هستند و بابت این گزارش ‌های ساختگی به آنان پول هم می‌ پردازند، نفهمند و براساس گزارش‌ ها و دروغ ‌های جیره‌ خواران نخواهند بفهمند. تا اینجای کار مربوط به مردم است که شعار «هیهات من الذله» سر می ‌دهند و در هر شرایطی در مقابل دشمن می ‌ایستند تا دشمن مجبور به تغییر تاکتیک و روش خود شود و تا حدی نرمش از خود نشان دهد یا از موضع خود عقب ‌نشینی کند؛ کما اینکه در مواضع اخیرش پا عقب کشید و بعضی مواضعش را به اجبار اصلاح و فشارهایش را کم کرد. حالا واقعیت دیگری را هم باید در نظر داشت تا خواب دشمنان نظام هرگز تعبیر نشود. این واقعیت به مسئولان نظام مربوط می‌ شود که این روزها متوجه رنج‌ های مردم تحت تأثیر بی ‌ثباتی قیمت‌ ها و افزایش روز و ساعتی آن هستند؛ مردمی که گرفتار مشکلات معیشتی ناشی از نوسانات قیمت ارز و بی‌تدبیری ‌ها و کم‌کاری ‌ها شده‌اند. درست است که در روزهای اخیر، قیمت ارز و سکه سیر نزولی داشته و امیدهایی پدید آمده، اما هنوز اثری بر کاهش قیمت کالاهای مصرفی و اساسی نداشته و مشکلات معیشتی مردم همچنان باقی است. واقعیت این است که بخشی از شرایط ناپایدار اقتصادی ماه‌های اخیر ناشی از ضعف و بی‌تدبیری و شاید ساده‌اندیشی مسئولان اقتصادی دولتی است و البته بخش دیگر را باید مربوط به فعالیت‌ های مخرب اخلالگران اقتصادی دانست که فقط به منافع خود می‌اندیشند و به مردم و کشور کاری ندارند؛ بلکه از هر فرصتی برای پرکردن جیب خود استفاده می ‌کنند و مترصدند از آب گل‌آلود ماهی بگیرند.ناگفته نماند حرص و ولع عده‌ای از مردم که تحت تأثیر جنگ روانی دشمن به خریدهای غیرضروری روی آوردند و به احتکار خانگی دست زدند نیز، بخش مهمی از این اوضاع و نابسامانی و ناپایداری را رقم زد؛ البته اگر مسئولان اقتصادی درست با مردم مواجه می ‌شدند، از ابزارهای رسانه‌ای خودی به‌ موقع بهره می‌جستند، اطلاع ‌رسانی درست و به‌ موقع داشتند، حقایق را با مردم در میان می‌ گذاشتند و اعتماد عمومی را جلب می‌کردند، قطعا شرایط غیر از این می‌ شد و کار به اینجا نمی‌کشید. باز هم اگر بخواهیم بی‌ تعارف نظر بدهیم، باید بپذیریم حتی سوء استفاده ‌های اخلالگران اقتصادی و طمع‌ ورزی ‌های بعضی کسبه که قیمت‌ها را بی‌جهت بالا بردند یا اجناس را احتکار کردند و حرص و ولع کسانی که به خریدهای غیرضروری روی آوردند نیز، ناشی از ضعف برخورد دستگاه‌ های نظارتی با فرصت‌طلبان و سوء استفاده‌کنندگان و حتی مسئولان بی ‌تدبیر بود. نمی ‌توان انکار کرد بیشتر مردم از فرهنگی برخوردارند که آنها را از سوء استفاده و فرصت ‌طلبی ‌های ناشی از شرایط غیرعادی اقتصادی دور نگه می‌دارد؛ ولی آنچه جامعه را در چنین شرایطی ملتهب می‌کند، رفتارهای فرصت‌ طلبانه همان بخش بسیار کوچک جامعه است که از نظر عده زیاد نیستند، اما کار و ولع آنها عده زیادی را به دنبال خود خواهد کشید. این رفتارهای خلاف را چه در بین مسئولان باشد، چه در عده بسیار کمی از جامعه، باید حاکمیت با حاکم‌ ساختن انضباط و برخوردهای قانونی به‌ موقع کنترل کند و اجازه ندهد جامعه دچار التهاب شود و بیشتر مردم گرفتار مشکلاتی از قبیل کمبودهای مصنوعی و گرانی شوند. در بسیاری موارد دیدیم افراد سودجو و فرصت ‌طلب قیمت آن دسته از کالاهای مصرفی داخلی را که تولید و توزیع آنها هیچ ارتباطی با ارز ندارد، متناسب با افزایش قیمت ارز افزایش می‌ دادند که این کار امروز هم نیست و بارها تکرار شده است؛ ولی هنوز از این تجربه برای پیشگیری استفاده نشده است. در این مواقع حتی تولیدی‌ های داخل گاه از عرضه محصولات خودداری می‌کنند که باید برخورد شود که نشده و نمی‌ شود! متأسفانه با هیچ‌ یک از این گروه‌های اندک مؤثر و عمل زشت آنها برخورد لازم صورت نگرفته است که همین کوتاهی مردم را دچار سختی و رنج کرده و به جنگ روانی دشمن که می‌خواست مردم دچار نگرانی شوند نیز ، کمک کرده است. متأسفانه تأخیر و کوتاهی در برخورد با فرصت‌ طلبان و سوء استفاده‌کنندگان هنوز هم ادامه دارد. قیمت‌هایی که به بهانه افزایش قیمت ارز در هفته‌ ها و ماه‌های اخیر افزایش یافته‌اند، هنوز هم بالا نگهداشته شده‌اند و حتی مواردی مثل لبنیات هنوز در حال افزایش قیمت‌اند و مشکل معیشتی مردم همچنان پابرجاست. متأسفانه این عادت بسیار زشت در عده‌ای از کسبه و تولیدکنندگان کشور ما وجود دارد که وقتی قیمت کالایی را افزایش می‌دهند، حتی اگر علت آن افزایش قیمت از بین برود، باز هم حاضر نیستند به قیمت قبلی برگردند و به حق واقعی خود قانع باشند.در چنین مواقعی حاکمیت باید با اعمال قانون و برقرارساختن انضباط اقتصادی، مشکل مردم را برطرف کند و دست زیاده‌خواهان را از جیب مردم بیرون بکشد. 7141/6026/
      
      