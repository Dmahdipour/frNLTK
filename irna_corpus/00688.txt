{"onTitr":"","titr":" همایش آیت نکویی در اصفهان برگزار شد","describe":" اصفهان - ایرنا – همایش آیت نکویی ویژه گرامیداشت علی نکویی زهرایی از پیشکسوتان اصلاح طلب اصفهان شامگاه  روز پنجشنبه در مدرسه امام صادق (ع) این شهر برگزار شد.", "text":"به گزارش ایرنا، وزیر کشور دولت اصلاحات در این آیین با اشاره به تصویب قانون منع به کارگیری بازنشستگان در دولت، گفت: واگذاری کارها به جوانان از مرام های اصلاح طلبی است ولی نه با قیمت نادیده گرفتن سرمایه انسانی پیشکسوتان.    سید عبدالواحد موسوی لاری افزود : جوانان حضور بازنشستگان و دریای تجارب آنها را برای خود سرمایه بدانند. وی با بیان اینکه سرمایه های موجود در جوامع به سه بخش اقتصادی، اجتماعی و انسانی تقسیم می شود، افزود: جامعه ای که سرمایه های انسانی خود را از دست دهد، روی خوشبختی را نمی بیند زیرا بدون سرمایه های انسانی، سرمایه های اقتصادی و اجتماعی از بین خواهد رفت. وزیر کشور دولت اصلاحات اضافه کرد: تجلیل از یک شخصیت سیاسی و اجتماعی، در اصل نکوداشت فضیلت های اخلاقی و یک سنت حسنه است و به نسل جوان نشان می دهد که دارای عقبه فکری و معنوی است. این فعال سیاسی خاطرنشان کرد: اگر سرمایه های انسانی مورد بی مهری قرار گیرد، سرمایه های اجتماعی و معنوی جامعه مورد دستبرد قرار می گیرد. وی با اشاره به چهار دوره زندگی علی نکویی، گفت: این شخصیت در دوره قبل از انقلاب یکی از فعالان مبارزه با طاغوت بود به گونه ای که کتابفروشی او پاتوق مبارزان بود و در سالهای بعد از پیروزی انقلاب در پست هایی مانند استانداری و فرمانداری فعالیت های ویژه ای داشت. موسوی لاری به نقش علی نکویی در دوران اصلاحات اشاره کرد و افزود: در این دوره نقش نکویی در وزارت کشور یک نقش بی نظیر بود که با روی خوش و دلگرمی برای فراغت بیشتری در کار ایجاد می کرد. وی چهارمین بخش زندگی علی نکویی را دوران پس از اصلاحات ذکر کرد و اضافه کرد : در این دوره نکویی اسوه و الگویی در اصفهان برای مشارکت و همگرایی اصلاح طلبان ایجاد کرد که در کل کشور مثال زدنی است و اگر اصلاح طلبان در سالهای اخیر موفقیت هایی داشته اند به واسطه امثال نکویی است. استاندار اصفهان گفت : نکویی یک عمر برای آرمانهای انقلاب از جمله استقلال، آزادی، جمهوری و انقلاب اسلامی جنگید و تجلیل از او تجلیل از آرمانهای انقلاب است. محسن مهرعلیزاده با اشاره به عرصه های فعالیت علی نکویی در دستگاههای اجرایی، افزود: علی نکویی در دوران اصلاحات در وزارت کشور مانند سنگ صبوری برای همه استانداران بود و امروز یکی از امین ترین افراد برای اینجانب در مشورت هاست.شهردار اصفهان در این آیین گفت : تکریم از نکویی تکریم از دوستی، پاکدامنی، صداقت و راستی است که در شرایط سخت همواره امید بخش بود.قدرت اله نوروزی اضافه کرد: او هم به خدای بزرگ باور ، هم به امام راحل (ره) ارادت بسیار داشت و همواره مدافع ارزشهای انقلاب اسلامی بود.رییس شورای اسلامی شهر اصفهان ادامه داد : هیچ کس را ندیدم که مثل نکویی اینگونه به آرمانهای امام راحل (ره) پایبند باشند.فتح اله معین افزود : این بزرگداشت به مصداق شکر نعمت وجود چنین شخصیت های الگو و اسوه برای نسل جوان برگزار می شود.سید علی نکویی در این آیین گفت: من به جز انتخاب شغل معلمی در سالهای قبل از انقلاب، خودم در تعیین مشاغل دولتی در بعد از انقلاب انتخابگر نبودم و شغل ها خود به سمت من آمدند و من کوچکترین قدمی در این خصوص برنداشتم.این فعال اصلاح طلب افزود : چون تلاشی برای گرفتن پست و مقام نداشتم خودم را مدیون کسی نمی دانستم و این سمت ها را نعمتی برای خدمت می دانستم و به تجربه به من ثابت شد هرجا قدمی را با اخلاص برداشتم راه برایم هموار شد و برعکس اگر تمجیدها یا انتقادها بر من تاثیر کردند، گرفتاری هایی در راهم بوجود آمد.وی از همراهی همسرش در طول مسیر مبارزه و فعالیت های سیاسی و اجتماعی تجلیل و از همکاران خود در بخش های مختلف دولتی تقدیر کرد.در این آیین که با حضور شماری از شخصیت کشوری و استانی برگزار شد پیام سید محمد خاتمی، سید حسن خمینی، معصومه ابتکار قرائت شد.6026//7134/            "}