{"onTitr":"","titr":" این پیروزی را قدر بدانیم","describe":" شکست کنونی امریکا در دادگاه بین المللی لاهه منصفان جهان را متوجه حقانیت ملت ایران کرده است و اگر این راه‌ها همچنان پیگیری شوند و با مخالفت‌های داخلی کم اثر نشان داده نشوند قطعا روزی نه چندان دور افراطیون کاخ سفید از جایی که تصورشان نمی‌رود ضربه‌های سختی دریافت خواهند کرد.", "text":"روزنامه اعتماد در یادداشتی به قلم محمد کاظمی، آورده است: پس از پیروزی انقلاب اسلامی با فکر و تصور حاکمیت نظام سلطه بر مناسبات جهانی ما کمتر از ظرفیت‌های حقوقی و سیاسی و همچنین سازمان‌های بین‌المللی استفاده کرده ایم. به عبارت روشن‌تر جمهوری اسلامی در بسیاری از صحنه‌های رقابت و جدال احسن در سطح جهان غایب بود و بیگانگان از این غیبت‌ها حداکثر استفاده را برده‌اند. حتی در دوران جنگ تحمیلی با وجود آغاز تجاوز‌گری صدام علیه مرزهای بین‌المللی و شناخته شده ایران و نیاز به توجیه افکار عمومی دنیا متاسفانه اقدامات قابل توجه و تاثیرگذاری در سازمان‌ها و نهادهای جهانی انجام نگرفت و غفلت از این مهم تا مذاکرات آتش بس هم ادامه پیدا کرد! در واقع بخت با ما یار بود که صدام به کویت حمله کرد و فضای سیاسی دنیا را به ضرر خود تغییر داد و الا حتی پس از خاتمه جنگ با پشتیبانی‌های مختلف که داشت و برخورداری از دیپلماسی جا افتاده خود همچنان امکان ایذا را داشت و چه بسا امتیازات مهمی دریافت می‌کرد. این تجربه سنگین باید ما را به این واقعیت می‌رساند که هرگز از ظرفیت‌های حقوقی و سیاسی بین المللی غفلت نکنیم و میدان را برای مخالفان خود خالی نکنیم. از سوی دیگر پس از مدیریت جدید در وزارت خارجه توسط کاردانان تجربه بزرگ برجام به دست آمد که اوج تحرک دیپلماسی ایران بود و نتایج درخشانی برای کشور داشت. همین حالا هم که امریکا از برجام خارج شده است و حتی امکان فروپاشی آن وجود دارد می‌توانیم تصور کنیم که در صورت ادامه روند پیش ازمذاکرات هسته‌ای، امریکا تا چه حد می‌توانست فشار خود علیه جمهوری اسلامی را افزایش دهد و از اجماعی که علیه ما وجود داشت حداکثر استفاده را ببرد. تجربه ضعف دیپلماسی در دوران دفاع مقدس و تحرک موفق در مذاکرات اتمی نشان داد که ایران باید با حداکثر توان و دانش حقوقی و سیاسی فرزندان و نخبگان خود در عرصه‌های بین المللی ظاهر شود و این راه کم هزینه را فرو نگذارد. رای موقت دادگاه بین المللی لاهه علیه امریکا و به نفع ایران هرچند مقید به امور انسانی است ولی یکی دیگر از نشانه‌های بارز حضور موثر در عرصه‌های حقوقی جهانی است. عمق این پیروزی آنجا آشکارتر می‌شود که قاضی اختصاصی امریکا به نفع استدلال حقوقی ایران رای می‌دهد وجهان را به حقانیت ما متوجه می‌سازد. مسلما امریکا با قلدری این رای را نمی‌پذیرد و همان‌گونه که مقامات این کشور اعلام کرده‌اند از پیمان مودت با ایران خارج می‌شوند ولی این معنا خود شکست دیگری برای دولت ترامپ است و اعتبار نیم بند آنان را بیش از پیش مخدوش می‌سازد.جنگ‌طلبان گرد آمده در کاخ سفید وجاهت و پشتیبانی هر عملی علیه ایران را یکی پس ازدیگری از دست می‌دهند و همین معنا دایره گزینه‌های‌شان را روز به روز تنگ‌تر می‌کند. امریکایی که برای حمله به افغانستان تقریبا کل دنیا را پشت سر خود داشت و هنگام هجوم به عراق متحدان بزرگی را همراه کرد اکنون برای فشار علیه ایران فقط از زور و توان اقتصادی خود سود می‌برد و اگر از اهرم جریمه شرکت‌ها و کشورها استفاده نکند احتمالا کشور و شرکت معتبری در دنیا را پیدا نمی‌کند که در تحریم‌ها از او پیروی کنند. ترامپ در راه ناصواب و خارج از عرف جهانی همه ظرفیت‌های خود را به کار بسته است و هزینه‌های بی‌سابقه می‌کند. تاکنون خصومت با کدام کشور این میزان از انرژی و اعتبار امریکا را به تاراج برده است؟ اختلاف آشکار و کم سابقه‌ای که بین اروپا و واشنگتن به وجود آمده است نشان می‌دهد که ما در این زمینه راه را درست آمده ایم و همچنان باید بر وجوه مختلف انزوای امریکا و استفاده از مقررات جهانی خصوصا در امورحقوقی و بانکی کار کنیم. تصویب لوایح مربوط به پولشویی علیه تروریسم مکمل دیپلماسی قوی و موثر ایران خواهد بود و امکان بهانه‌جویی بیگانگان در تحریم‌های بانکی را به حداقل می‌رساند. آنان که مخالفت با لوایح چهارگانه را در اولویت مانورهای سیاسی خود قرار داده‌اند به اقتدار کشور نگاهی تک بعدی دارند و تنها از یک جبهه سخت افزارانه امر به مقاومت در مقابل دشمنان می‌کنند! شکست کنونی امریکا در دادگاه بین المللی لاهه منصفان جهان را متوجه حقانیت ملت ایران کرده است و اگر این راه‌ها همچنان پیگیری شوند و با مخالفت‌های داخلی کم اثر نشان داده نشوند قطعا روزی نه چندان دور افراطیون کاخ سفید از جایی که تصورشان نمی‌رود ضربه‌های سختی دریافت خواهند کرد. مقاومتی پیروز و سربلند است که همه‌جانبه وبه دور از احساسات و همراه با خرد و دانش عمل کند و در اقناع افکار عمومی جهان از ظرفیت‌های موجود حدا اکثر استفاده راببرد.منبع: روزنامه اعتماد،1397،7،14گروه اطلاع رسانی**1893**2002            "}