{"onTitr":"","titr":" محیط زیست پاک لازمه توسعه گردشگری فراملی","describe":" همدان- ایرنا- حفظ محیط زیست به عنوان پیش نیاز گردشگری مورد توجه سازمان جهانی جهانگردی (UNWTO) است به طوری ناظران این سازمان تاکید زیادی بر پاک بودن محیط اطراف اماکن گردشگری دارند، چراکه گردشگری در محیطی پاک و عاری از هرگونه زباله دلپذیر می شود.", "text":"به گزارش ایرنا، در جهان امروز گردشگری یکی از ارکان اصلی اقتصاد کشورها و زندگی مردم را به خود اختصاص داده است؛ به طوری که نسبت به دهه های گذشته با پیشرفت فناوری ها، گردشگری نیز توسعه یافته است.با افزایش تعداد گردشگران به نسبت میزان زباله تولیدی نیز افزایش می یابد و گاهی در برخی از تصاویر زباله های تل انبار شده در محیط زیست و اماکنی همچون ساحل دریا، کنار رودخانه، کوه، جنگل و اماکن تاریخی و باستانی دیده می شود؛ اماکنی که تردد گردشگر در آن زیاد است.در حالی که کمتر از 40 روز تا آغاز نشست اعضای سازمان جهانی جهانگردی (UNWTO)، به عنوان بزرگترین رویداد گردشگری جهان در همدان باقی مانده است، برنامه ریزان در تلاش هستند تا تمامی شرایط برای برگزاری هر چه بهتر این رویداد جهانی، فراهم شود.زمانی که امتیاز این میزبانی نصیب ایران شد و همدان به واسطه عضویت شرکت سیاحتی علیصدر در هیات رئیسه سازمان جهانی گردشگری توانست نماینده کشورمان برای برگزاری چهلمین اجلاس جهانی گردشگردی باشد، حفظ محیط زیست یکی شروط برنامه ریزان این اجلاس جهانی بود.از سویی ناظران برای واگذاری این میزبانی راهی همدان شدند تا وضعیت را بررسی کنند و با وجود تمامی شرایط، مهر تایید بر وضعیت محیط زیست اطراف اماکن گردشگری خورد.***حفظ محیط زیست لازمه اجلاس UNWTOاما با وجود تمامی این شرایط لازمه تداوم همکاری و میزبانی شایسته همدان از اجلاس جهانی گردشگری، حفظ و نگهداری محیط زیست است.درست است که در مجموع نظر ناظران مثبت بود، اما از نگاه محیط زیستی ایراداتی به میزبان وارد شد؛ ایراداتی همچون وجود لیوان ها و بطری های آب پلاستیکی، دستمال های کاغذی، بروشورهای کاغذی متعدد از جنس گلاسه روی میز جلسه ها و ... .همچنین ناظران در خصوص وجود زباله در گوشه و کنار خیابان ها و جاده های بین راهی، در مسیر جاذبه های گردشگری تذکر دادند.اینها مواردی است که ما می بینیم و می گذریم اما شاید آنگونه که باید برایمان مهم جلوه نمی کند. اما لازم است برای پاکسازی محیط زیست نه تنها به بهانه این میزبانی، بلکه به صورت نهادینه کردن این فرهنگ، دست به کار شویم. لازم است برنامه ریزان حوزه گردشگری، از امروز نظرات فعالان محیط زیست را جدی بگیرند و با گرفتن راهکارهای کارشناسی شده از آنها، برای اعمال سیاست حفظ محیط زیست تلاش کنند.در همین ارتباط باید متولیان امر دست به کار شوند و با پای کارآوردن نیروهای کمکی راه های ارتباطی بین مسیرهای جاده ای اماکن گردشگری استان را از زباله های اطراف جاده پاکسازی کنند؛ چراکه بی تردید محیط پاک و تمیز تاثیر به سزایی در ذهن گردشگر دارد.*** ایران و ظرفیت غنی در حوزه گردشگری40 روز بیشتر تا برگزاری اجلاس جهانی گردشگری در همدان باقی نمانده است و باید با پاکسازی محیط بهانه دست برخی از سودجویان ندهیم و آبروی گردشگری ایران را در برگزاری این اجلاس حفظ کنیم.در حالی که طبق گزارش سازمان جهانی جهانگردی (UNWTO) انتظار می رود در سال های آینده جهان با مقاصد جدید گردشگری رو به رو می شود، باید از این فرصت بی نظیر برای تبلیغ همدان و کشورمان در عرصه جهانی استفاده کرد.در یک دهه گذشته بسیاری از کشورهای در حال توسعه برای معرفی خود به عنوان مقاصد نو ظهور و جذاب گردشگری تلاش بسیاری کردند و این در حالی است که این بازار تا کنون بیشتر در خدمت کشورهای پردرآمد و توسعه یافته بوده است.اما حالا ایران به عنوان یکی از کهن ترین کشورهای جهان با چشم اندازهای طبیعی، تاریخی و فرهنگی، موقعیت خاصی در توسعه صنعت گردشگری دارد و اکنون درهای خود را بیش از پیش به سوی گردشگران سراسر جهان گشوده است.بسیاری بر این باورند که ایران به عنوان کشوری در قلب خاورمیانه برای بسیاری از جهانیان به گونه ای هنوز ناشناخته باقی مانده است و این می تواند کلید توسعه گردشگری فراملی کشورمان باشد.گرچه ایران به عنوان یک مقصد تاریخی و فرهنگی برای گردشگران شناخته می‌شود، اما این بدان معنی نیست که طبیعت ایران برای آنها جذاب نیست؛ بلکه به نظر می‌رسد که برخی جاذبه های خاص منابع طبیعی ایران مانند کویرها، کوه ها و حیات وحش برای صنعت گردشگری طبیعت محور بسیار جذاب است.حال انتظار می رود که با برگزاری اجلاس جهانی جهانگردی در همدان، گردشگران خارجی بیشتری از جاذبه های طبیعی ایران دیدن کنند و صنعت برخواسته از گردشگری منافع بزرگی برای کشورمان به همراه مزایای اجتماعی - اقتصادی به ارمغان بیاورد؛ گرچه این امر بدون مشکلات و پیچیدگی نخواهد بود. در این میان اثر گردشگری بر محیط زیست یک موضوع قدیمی و همیشگی است که موجب مناقشات بسیاری شده است و یکی از واکنش‌های قابل قبول از سوی بسیاری از افراد این است که توسعه گردشگری بدون برنامه ریزی و با سوء‌مدیریت می‌تواند موجب تخریب جبران ناپذیر بخش‌های مختلف محیط زیست شود.البته کسانی هم بر این باورند که در مقایسه با دیگر صنایع بزرگ، صنعت گردشگری اثرات منفی به مراتب کمتری بر محیط زیست دارد؛ اما در واقع این داستان به این سادگی نیست و رشد ناگهانی گردشگری یک منطقه در دوره زمانی کوتاه، بر اکوسیستم منطقه تاثیر منفی خواهد گذاشت.آلودگی آب، خاک، هوا، کمبود منابع آب و غذا، تهدید حیات وحش، آسیب به مناظر جغرافیایی طبیعی و بکر و تغییر غیر ضروری کاربری زمین، تنها برخی اثرات منفی توسعه بی ضابطه گردشگری بر محیط زیست است که بدون برنامه ریزی و مدیریت می تواند زیان بار باشد؛ موضوعی با دقت توسط برنامه ریزیان و متولیان اجلاس جهانی جهانگیری در همدان دنبال می شود تا به بهترین شکل ممکن این اجلاس برگزار شود.9904/2090            "}