{"onTitr":" امام جمعه اردبیل:    ","titr":" محکومیت آمریکا در دادگاه لاهه ننگ بزرگ است","describe":" اردبیل - ایرنا - نماینده ولی فقیه در استان و امام جمعه اردبیل گفت: محکومیت اخیر آمریکا در دادگاه بین المللی لاهه برای کشور ما بسیار مهم و برای آمریکا ننگ بزرگی است.", "text":"به گزارش ایرنا ، آیت الله سید حسن عاملی در خطبه های نماز جمعه اردبیل افزود: این حکم نظر ملت ها و دولت های دنیا را به ایران بسیار تلطیف می کند و از جهت دیپلماسی عمومی ارزش فوق العاده دارد و بطور یقین بر نتایج تصمیم آمریکا در پاییز تاثیر مستقیم می گذارد.وی اظهار داشت: دیوان بین المللی دادگستری لاهه رکن قضایی سازمان ملل متحد و عالی ترین مرجع حل اختلاف میان دولت هاست و این نهاد مستقر در لاهه هلند برای اجرای تصمیماتش از پشتیبانی شورای امنیت سازمان ملل متحد برخوردار است و تمام اعضای ملل متحد به اجرای تصمیمات دیوان ملزم هستند.عاملی بیان کرد: با این وجود از آنجا که آمریکا خود یکی از اعضای دایم شورای امنیت سازمان ملل و از حق وتو برخوردار است پیش از این در مواردی از اجرای تصمیمات این دیوان خودداری کرده است. وی ادامه داد: عجیب این است که قضات دیوان به اتفاق آرا به نفع ایران حکم کرده اند در حالی که یکی از قضات آن منصوب آمریکاست ، یعنی ترامپ کاری کرده که خود آمریکایی ها هم از آن ناراحت هستند.نماینده ولی فقیه در استان گفت: دولت آمریکا همه جا را پر کرده بود که دولت ایران بزرگترین حامی تروریسم است و ثبات منطقه را بهم می زند اما اکنون بعد از حکم دادگاه لاهه تمام زحمات آمریکا ازبین رفت و مردم دنیا می گویند مگر ممکن است دادگاه لاهه بزرگترین حامی تروریسم را تایید کند پس آمریکا دروغگو بوده است.عاملی بیان کرد: قرار موقت دادگاه لاهه لازم الاجراست و اگر آمریکا اجرا نکند شکست بزرگ دیگری بر آمریکاست.وی افزود: آمریکا با اعلام اینکه حکم دیوان بین المللی دادگستری برای ما بی ارزش است و این دادگاه صلاحیت رسیدگی به امور آمریکا را ندارد، اهانتی بزرگ به سازمان ملل، به ملت های متحد در آن و به مفهوم عدالت و به قضات بین المللی و نهادهای قضایی بین المللی کرد و از این اهانت بوی خون، عصیان، سرکشی، خودسری و استبداد و خود کامگی می آید. امام جمعه اردبیل اظهار داشت: ترامپ به صراحت گفت آمریکا 70 میلیارد دلار در منطقه هزینه کرده است، این پول باید به آمریکا برگردد ، ترامپ به ملک سلمان گفت عربستان باید هزینه حضور ما در خاورمیانه را به طور کامل پرداخت کند چون بدون ما شما در عرض 2 هفته سقوط می کنید.وی افزود: عربستان می گوید دشمن اول نظامی و اعتقادی ما ایران است بنابراین ترامپ که می گوید بدون ما نمی توانید دو هفته دوام بیاورید، مرادش این است که اگر بین شما و ایران جنگ رخ دهد شما در کمتر از 2 هفته در برابر ایران سقوط می کنید.عاملی در ادامه خطبه با بیان اینکه نیروی انتظامی مظهر عزت، اقتدار، رحمت و مظهر حاکمیت جمهوری اسلامی است  افزود: در قداست این نیرو همین بس که نمی توان کشور بدون نیروی انتظامی را تصور کرد.وی گفت: این نیرو متولی امنیت جامعه است و ارزش امنیت با هیچ چیز دیگر قابل مقایسه نیست و تمام دستاوردهای بشری در سایه امنیت است.نماینده مردم استان در مجلس خبرگان رهبری در بخش دیگری از خطبه ها اقدام حماسی و شجاعانه سپاه معظم در گرفتن انتقام شهدای اهواز را تبریک گفت و اظهار داشت: ارزش نظامی این حرکت فوق العاده است چون هدف گیری در سوریه با فاصله بسیار کم از آمریکایی ها نشان اوج اعتلای علمی و فنی ایران است.امام  جمعه اردبیل گفت: در واقع این حرکت بزرگ سپاه پاسداران  بازدارندگی بزرگی برای کشور ما در مقابل حملات و خطرات ایجاد خواهد کرد.7110/ 1257            "}