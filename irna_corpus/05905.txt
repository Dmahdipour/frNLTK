{"onTitr":"","titr":" متهم به احتکار دارو در شیراز دادگاهی شد","describe":" شیراز - ایرنا - محاکمه متهم به احتکار اقلام دارویی که گفته شد از او سه انبار دارو در شهرستان ممسنی استان فارس کشف شده، یکشنبه با حضور نمایندگان رسانه ها و به صورت علنی در شعبه ویژه رسیدگی به جرائم مفسدان اقتصادی در محل دادگاه انقلاب شیراز برگزار شد.", "text":"به گزارش ایرنا ؛ دکتر نصیر کاظمی متهم است که اقلام دارویی به مبلغ بیش از 42 میلیارد ریال را درسه انبار دارویی در شرایط غیر استاندارد در شهرستان ممسنی (غرب فارس) نگهداری و از عرضه آن به بازار خودداری کرده و باعث ایجاد اخلال در تامین مورد نیاز مردم شده است. ** نماینده دادستان : برای متهم تقاضای اشد مجازات داریم کوروش زارعی معاون و نماینده دادستان شیراز در این نشست با قرائت کیفرخواست برای متهم تقاضای اشد مجازات کرد و اخلال در توزیع و تامین اقلام دارویی مورد نیاز مردم را نتیجه احتکار دارو در سه انبار کشف شده دانست. در متن کیفرخواست این متهم دارویی آمده است : اخلال در توزیع مایحتاج عمومی مردم و دارو و ملزومات پزشکی با کشف سه انبار داروی احتکار شده به ارزش بیش از 42 میلیارد ریال به تایید مراجع ذیصلاح رسیده است. نماینده دادستان شیراز گفت:انبارداری و دپوی داروها زیر نظر شبکه بهداشت و درمان شهرستان ممسنی نبوده و بازرسان و ناظران هیچ اطلاعی از محل دپو و نگهداری داروها نداشتند، اقدام به انبارداری و نگهداری داروها مورد تایید دانشگاه علوم پزشکی نیست. طبق کیفرخواست، اقلامی مانند شیر خشک که دارای طبقه بندی دارویی و تاریخ مصرف محدود است به صورت انبوه در این سه انبار نگهداری  و تاریخ مصرف برخی از این اقلام دارویی منقضی شده است. نماینده دادستان شیرازگفت: 13 داروخانه در شهرستان ممسنی وجود دارد که  نیاز مبرم به دارو داشتند در حالی که داروهای کشف شده دراین انبار نیاز 12 ماه این شهرستان را تامین می کرد از توزیع داروها خودداری شد، انبارهای کشف شده تجهیزات لازم سرمایی را نداشتند و داروها در شرایط دما و رطوبت مناسب نگهداری نشده است. در کیفرخواست همچنین به زیان های ناشی از توزیع شیرخشک های تاریخ مصرف گذشته و اقلام دارویی که تاریخ آن منقضی شده در صورتی که کشف نمی شد اشاره شده است. **  1.6 میلیارد تومان ارزش داروهایی که تاریخ آنها به پایان رسیده استنماینده حقوقی دانشگاه علوم پزشکی شیراز ارزش داروهایی را که تاریخ آن منقضی شده حدود 16 میلیارد ریال برآورد کرد و گفت : این داروها در انبار جداگانه ای دپو شده بود و اکنون ارزش مصرف ندارند. همچنین دکتر حسام درستی مدیر نظارت و ارزیابی مواد و فرآورده های دارویی، دانشگاه علوم پزشکی شیراز گفت: نگهداری این داروها تحت نظارت دانشگاه نبوده و ما از جای نگهداری اطلاعی نداشتیم ، اغلب داروهای نگهداری شده بین 3 تا 5 سال امکان نگهداری دارند اگر تاریخ مصرف دارویی منقضی می شود به معنی آن است که سالها در انبار احتکار شده است. مدیر کل نظارت بر اقلام دارویی دانشگاه علوم پزشکی شیراز به موارد دیگری نیز اشاره کرد ازجمله:حیف و میل اموال دولت زیرا با ارز دولتی تامین شده و می بایست در موعد قانونی و قبل از منقضی شدن تاریخ دراختیار مردم قرار گیرد، عدم تضمین سلامت مردم، نبود پایش برای انبارهای متهم و بسیاری از اقلام کشف شده باید معدوم شود. **متهم: احتکار نکرده ام ، انبارها تحت نظارت و پایش بوده است متهم دکتر نصیر کاظمی که اکنون به نگهداری سه انبار دارو به ارزش بیش از 42 میلیارد ریال متهم است در این جلسه دادگاه از خود دفاع کرد و گفت: هیچ اقلام دارویی را احتکار نکرده ام و انبارها تحت نظارت و کنترل دانشگاه علوم پزشکی بوده است. وی اضافه کرد: برخی فرآورده های بی حسی موضعی که مورد مصرف در دندانپزشکی و اتاق عمل دارد درانبارها نگهداری می شده است، قیمت این اقلام بسیار بالا و گران است از این رو همه داروخانه ها آن را توزیع نمی کنند، گران بودن قیمت این اقلام موجب شده که رقم کل داروهای موجود قدری زیاد جلوه کند. کاظمی گفت: گواهی دندانپزشکان و مراکز درمانی شهرستان ممسنی مبنی بر تامین این اقلام بی حسی موضعی،موجود است و آنان از داروخانه من در هر شرایطی این اقلام را تامین می کردند بنابر این احتکاری رخ نداده است. این متهم افزود:نگهداری شیر خشک شرایط خاص می طلبد، تاریخ انقضای شیر خشک بسیار نزدیک است و زود خراب می شود از این رو همه داروخانه ها نیز مبادت به توزیع و نگهداری آن نمی کنند در حالی که کمبود شیر خشک در شهرستان رخ داده بود، پدر بزرگ ها و والدین شیر خشک را از دارو خانه من به صورت هر چقدر بخواهند تامین می کردند، من شیر خشک را به وفور دراختیار شهروندان گذاشته ام و رضایت و لبخند مشتری را بهترین سود می دانستم. کاظمی ادامه داد: همه اقلام دارویی و شیر خشک موجود در انبارها با پرداخت مالیات و از شبکه رسمی دارویی و شرکت های معتبر تامین شده است، هیچ یک به صورت قاچاق و خارج از شبکه تامین نشده است،دارو یک کالای تعزیراتی است و از هر جایی نمی توان آن را تامین کرد، انبارها بارها مورد بازدید قرار گرفته و مورد مخفی نبوده است،بهم ریختگی انبارها هنگام انبارگردانی شائبه نامناسب بودن فضا را به ذهن تیم مدعی کشف رسانده است. این متهم گفت: کالاهایی که نیاز به نگهداری در یخچال دارند در فضای مناسب یخچال نگهداری شده است ، درجه دما و حرارت مناسب بوده و دما و رطوبت در مقاطع مختلف ثبت شده است، در حالی که ما از خنکی هوای شب برای انتقال داروها به انبار استفاده می کردیم،تیم کشف دارو، آن را با کامیون های روباز نیروی انتظامی از انبار اصلی به جای دیگری منتقل کردند و موجب خرابی بسیاری از دارو ها شدند، ضمن آنکه شمارش داروها درانبارهای اصلی با رقم شمارش شده در محل جدید همخوانی ندارد و برخی اقلام در بین راه گم شده است. کاظمی بیان کرد: نوسانات قیمت دارو مربوط به ماه های اخیر است ، کمبودها نیز در ماه های اخیر به وجود آمده است در حالی که داروهای موجود در انبارها مربوط به ماه ها قبل است ، یک داروخانه مجبور است اقلام مختلف دارویی تامین کند ، ما بارها به خرید اجبار ی از شرکت های دارویی اعتراض کرده ایم اما دارو نیز مانند نوشابه فقط با ساندویچ ارائه می شود. بنابر این برای خرید یک قلم دارو مجبور بودیم چندین قلم دیگر هم خریداری کنیم ولو اینکه موارد مصرف نداشته باشند. وی ادامه داد: برخی اقلام آرایشی و بهداشتی ممکن است بعد از خرید غیر مجاز اعلام شود، این اقلام باید درانبار بماند تا تعیین تکلیف شود، نگهداری این اقلام به معنی احتکار نیست، تغییر وضعیت داروخانه ما از حالت شبانه روزی به روزانه امکان عرضه دارو را کاهش داد و همین موارد منجر به انبار شدن داروها شده است. کاظمی گفت: اقلام دارویی را که در یکی از انبارها به دست آمده برای تعیین تکلیف نگهداری کرده ایم، این داروهای تاریخ مصرف گذشته را تفکیک کردیم تا یا به شرکت های دارویی مرجوع یا توسط دانشگاه معدوم شود، ما منتظر اعلام وقت مقتضی برای رسیدگی بوده ایم ، معدوم شدن این اقلام ضررهای زیادی به دارو خانه می زند، نگهداری دارو درانبار جرم نیست ، عرضه داروی تاریخ مصرف گذشته جرم است. متهم این پرونده اعتراضاتی نیز به نحوه شمارش و انتقال داروها داشت که مطرح کرد و گفت: شمارش داروها رقم دقیقی نیست. کاظمی همچنین بیان کرد: انتقال داروها به عنوان اینکه کشف شده توسط افراد غیر متخصص انجام شده است، اعضای تیم کشف کننده هیچکدام تخصص کافی و لازم برای شناسایی دارو و انتقال ندارند. این متهم گفت: اگر تخلفی رخ داده است، مهرو موم انبارها کافی است و می توانست جلوی تخلف را بگیرد چرا داروها به انبارهای دیگری در شرایط نامساعد و با کامیون های رو باز و توسط افراد غیر متخصص منتقل شده تا شائبه سرقت از داروها به وجود آید؟ متهم این پرونده گفت:دانشگاه علوم پزشکی تاکید دارد که داروخانه ها حداقل برای 5 ماه دارو نگهداری کنند، بسیاری از داروهای نگهداری شده بر همین اساس تامین شده است. این جلسه دادگاه به ریاست سید محمود ساداتی و مستشاری علی فرهادی پور و محسن رجایی برگزار شد. در پایان این جلسه عنوان شد که دادگاه در موعد قانونی با بررسی مستندات، رای خود را صادر خواهد کرد. 6113 / 1876            "}