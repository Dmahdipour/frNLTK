{"onTitr":"","titr":" ترکه گیاه مروار در آستانه اشرفیه برداشت شد","describe":" رشت - ایرنا - برای نخستین بار در استان گیلان، ترکه گیاه مروار در روستای تازه آباد خوشکاروندان شهرستان آستانه اشرفیه کشت و با موفقیت برداشت شد.", "text":"رئیس اداره میراث فرهنگی، صنایع دستی و گردشگری شهرستان آستانه اشرفیه روز چهارشنبه در این خصوص به خبرنگار ایرنا گفت: اولین کشت و برداشت ترکه گیاه مروار توسط کاظم ملتی یکی از مرواربافان و هنرمندان منطقه در زمینی به مساحت یک هزار مترمربع با موفقیت به انجام رسید که در استان های شمالی کشور بی سابقه است.محمدعلی عابدی با بیان اینکه کشت این گیاه با اهمیت در اواخر شهریورماه سال گذشته انجام و مهرماه امسال نیز به ثمر رسید، افزود: پیش از این کشت گیاه ترکه مروار در برخی از شهرهای شمالی کشور انجام شده بود که به نتیجه مطلوب نرسید.وی با اشاره به  فعالیت بیش از 200 خانوار مروارباف در این شهرستان تصریح کرد: مروار بافی به عنوان یکی  رشته های صنایع دستی ، مهمترین منبع درآمدی هنرمندان این شهرستان به شمار می رود و عبدالله آباد ، کورکاء و تازه آباد خوشکاروندان مهمترین مراکز فعالیت مرواربافی هستند.به گفته عابدی، تولید صنایع دستی مرواربافان منطقه در منازل و بصورت کارگاه های خانگی ( سنتی ) صورت می گیرد و بیش از 30 نوع محصول صنایع دستی از جمله انواع سبد، عروسک، میز و صندلی، صندوق، کتابخانه، جا کفشی، لوازم خانگی ، لوازم تزیینی و ... از ترکه گیاه مروار به دست می آید.وی نخستین کشت و تولید گیاه ترکه مروار در این شهرستان را با اهمیت عنوان و تصریح کرد: ترکه مروار مورد نیاز هنرمندان این منطقه از شهر ملایر استان همدان آورده می شود و تولید موفقیت آمیز آن در آستانه اشرفیه زمینه ساز کاهش سختی ها و دشواری های هنرمندان خواهد بود.رئیس اداره میراث فرهنگی ، صنایع دستی و گردشگری آستانه اشرفیه افزود: اولین تولیدکننده گیاه ترکه مروار در این شهرستان قصد دارد میزان کشت این محصول را در سطح سه هزار متر از زمین های خود افزایش دهد که با پرداخت 500 میلیون ریال تسهیلات روستایی از این هنرمند حمایت شده است.کاظم ملتی اولین تولید کننده گیاه ترکه مروار در آستانه اشرفیه نیز در گفتگو با خبرنگار ایرنا بیان داشت: بیش از 20 سال است که در زمینه تولید صنایع دستی مروار فعالیت می کنم.وی با اشاره به اینکه در سال های گذشته بیش از 40 نفر از هنرمندان در کارگاه صنایع دستی ام فعالیت داشتند، افزود: اکنون من و پسرم در کارگاه شخصی به تولید صنایع دستی ( مروار بافی ) مشغول هستیم.وی افزایش هزینه های تولید صنایع دستی را یکی از مهمترین مشکلات هنرمندان این منطقه عنوان و خاطرنشان کرد: پس از تحقیقات مختلف تصمیم گرفتم به منظور کاهش هزینه های خرید و تامین ترکه مورد نیاز مرواربافان منطقه، این گیاه را در زمینی به مساحت سه هزار مترمربع کشت کنم که با موفقیت همراه بود و قصد دارم کشت این گیاه را در یک هکتار از زمین های کشاورزی توسعه دهم.ملتی ترکه مروار تولید شده در این شهرستان را دارای کیفیتی خوب دانست و گفت: ترکه مروار تولیدی در شمال کشور از نظر طولی می تواند سه برابر بیشتر از محصول شهر ملایر رشد کند.به گزارش خبرنگار ایرنا ، مروار نوعی چوب ترکه ای است که از اطراف کرج ، تهران، بهار همدان، ملایر ، مراغه، سولقان تهیه می شود و این صنعت ( مرواربافی ) طی سال های اخیر در استان گیلان رواج یافته است. مرکز اصلی فعالیت مرواربافان  گیلان اطراف شهر آستانه اشرفیه و بطور پراکنده در اطراف بندرکیاشهر بوده و انواع ساک، سبد، جا لباسی ، شکلات خوری ، ظرف نان ، مبل، ماکت ، کاسه، میز و صندلی از گیاه ترکه مروار تولید می شود.مرواربافان پس از تهیه ترکه تر آن را انبار کرده و به تدریج زوائد آن را می گیرند، سپس ترکه ها را از طول به سه یا چهار قسمت تقسیم کرده و در پاتیل های مخصوص با آب می جوشانند و پس از گرفتن لایه رویی، آن را خشک کرده و برای بافتن مورد استفاده قرار می دهند. مرواربافان پس از بافتن مروار، آن را حدود 48 ساعت در معرض تابش نور خورشید قرار می دهند که موجب می شود رنگ مروارهای بافته شده وقتی به روغن جلا آغشته می شود، به طلایی در آید.شهرستان آستانه اشرفیه با دو بخش مرکزی و بندرکیاشهر در 35 کیلومتری شرق مرکز استان گیلان واقع است.7287 /6030            "}