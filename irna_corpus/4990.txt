{"onTitr":" در راستای مبارزه با پولشویی؛    ","titr":" تاجیکستان فهرست افراد مرتبط با گروههای تروریستی را اعلام کرد","describe":" تهران - ایرنا - بانک مرکزی تاجیکستان در راستای مبارزه با پولشویی فهرست سیاه یک هزار و 372 نفرتاجیکی را که شامل چهار بخش از افراد در ارتباط با گروه های تروریستی تشکیل می شود، اعلام کرد.", "text":"به گزارش برخی منابع رسانه ای، بانک مرکزی تاجیکستان اعلام کرده است که دو بخش از این فهرست مربوط به گروه های تروریستی بین الملل مانند طالبان و القاعده و دو بخش دیگر مربوط به « تروریست های داخلی» است.بانک مرکزی تاجیکستان فهرست این افراد متهم به فعالیت های تروریستی در این کشور را به بخش نظارت مالی بانک مرکزی تحت نظر گروه ویژه اقدام مالی (FATF) ارائه کرده است.دولت تاجیکستان در ماه گذشته طرح اصلاح قانون مبارزه با فساد مالی را به مجلس نمایندگان این کشور ارائه کرد که براساس آن، کارمندان دولت موظف به تهیه فهرست اموال و دارایی های خود خواهند شد و در صورت مخفی کاری از سمت خویش برکنار می شوند. موضوع اموال و دارایی های کارمندان دولت در تاجیکستان، طی سه سال اخیرهمواره مورد توجه سازمان های بین المللی و امامعلی رحمان رئیس جمهوری تاجیکستان بوده است.بخش نظارت مالی بانک مرکزی تاجیکستان همکاری نزدیکی با گروه ویژه اقدام مالی (FATF) که با نگرش به سیاست‌های توسعه برای مبارزه با پولشویی و تامین مالی تروریسم بنیاد شده است، دارد. گروه ویژه اقدام مالی (FATF) یک سازمان غیردولتی است که سیاست‌ها و استانداردهای مبارزه با پولشویی و تامین مالی تروریسم را وضع کرده و ارتقا می‌دهد. این سازمان در سال ١٩٨٩ تاسیس شده و مقر آن در پاریس است.براساس گزارش رسانه ها، اگرچه نام بعضی از افراد تهیه شده توسط بانک مرکزی تاجیکستان تا حدودی برای عموم مردم این کشور بیگانه هستند اما نام برخی از مخالفین مانند محی الدین کبیری رئیس حزب نهضت اسلامی تاجیکستان برای بیشتر مردم نامی آشنا است.  علاوه بر خانواده و خویشاوندان محی الدین کبیری، محمداقبال صدرالدین، سیدونوس استاراوفان و داودون آتووولویف و اعضای گروه 24 در لیست سیاه اشخاص وابسته به گروه های تروریستی تاجیکستان مطرح شده اند. داودون آتووولویف یکی از مخالفین و منتقدین دولت تاجیکستان است که در حال حاضر رهبری گروه 24 معارضین تاجیک را برعهده دارد. دادگاه عالی تاجیکستان در سال 2015 حزب نهضت اسلامی تاجیکستان را در فهرست سازمان های تروریستی و افراطی ثبت و فعالیت آن را در تاجیکستان ممنوع کرد.مقامات تاجیکستان این حزب و رهبرانش را به دست داشتن در آشوب مسلحانه ژنرال عبدالحلیم نظرزاده متهم می کنند اما نمایندگان این حزب این اتهامات را رد کرده اند.همچنین در کنار دادگاه عالی تاجیکستان، در سال گذشته ساختار منطقه ای ضدتروریستی سازمان شانگهای نام حزب نهضت اسلامی تاجیکستان را در فهرست سازمانهای تروریستی و افراطی ثبت کرد.این مرکز که دفتر اصلی آن در تاشکند واقع شده اعلام کرده است که نام بیش از سه هزار نفر را که از سوی کشورهای عضو سازمان شانگهای به اتهام دست داشتن در فعالیت های افراطی و جدایی طلبانه و تروریستی تعقیب می شوند، به فهرست افراد تحت پیگرد وارد کرده است.بر اساس این بیانیه که در سامانه رسمی این مرکز منتشر شده است، از جنبش ها ، گروهها و سازمان هایی همچون «دولت اسلامی»، «جبهه النصره»، «حرکت اسلامی ترکستان شرقی»، «حزب التحریر الاسلامی»، «حزب نهضت اسلامی تاجیکستان» و «انصار‌الله» به عنوان سازمانهای تروریستی و افراطی یاد شده است.در فهرست سیاه بانک مرکزی تاجیکستان که به گروه ویژه اقدام مالی (FATF) تحویل داده شده، علاوه بر نام اعضا و شرکت کنندگان احزاب سیاسی و مخالف تاجیک، نام شهروندان و خویشاوندان آنانی مانند گلمراد حلیف اف که به گروه تروریستی داعش پیوسته و با آنان همکاری داشته ثبت شده است. گلمراد حلیف اف فرمانده سابق نیروهای ویژه تاجیکستان از جمله اولین شهروندان تاجیک است که در سال 2015 به گروه تروریستی داعش پیوست. اگرچه برخی اخباری مبنی بر کشته شدن وی در سوریه منتشر کرده اند اما طبق آخرین اطلاعات بدست آمده وی هم اکنون در کشور افغانستان مشغول عملیات نظامی علیه دولت وقت فعال است. آساق**ع.ه**1663**            "}