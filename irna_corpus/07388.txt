{"onTitr":"","titr":" 10 برنامه متنوع همزمان با هفته ملی کودک در تکاب اجرا می شود","describe":" مهاباد- ایرنا- مسوول کانون پرورش فکری، کودکان و نوجوانان تکاب گفت: همزمان با هفته ملی کودک 10 عنوان برنامه‌ فرهنگی و هنری متنوع در این شهرستان اجرا می شود.", "text":"کبری صفری روز شنبه در گفت و گو با خبرنگار ایرنا افزود: برگزاری ایستگاه نقاشی، همایش روز جهانی کودک، آیین یک شاخه صلح و جشنواره بادبادک ها از مهمترین برنامه های هفته ملی کودک در تکاب است.وی ادامه داد: آیین ویژه عروسک گردانی و لالایی خوانی، همایش 'کودکان با نیازهای ویژه و فرصت های برابر' ویژه کودکان مدرسه استثنایی، طرح کودک سالم - غذای سالم و کارگاه آموزشی سلامت و ایمنی در این هفته برگزار می شود.وی اضافه کرد: کودکان تکابی در برنامه ویژه شاخه صلح، دور هم جمع شده و در اقدامی نمادین دعاها و واگویه های خود با موضوع صلح را بیان خواهند کرد.مسوول کانون پرورش فکری، کودکان و نوجوانان تکاب افزود: علاوه بر این به مناسبت ایام سوگواری حضرت اباعبدالله الحسین (ع) و با هدف آشنایی کودکان با جلوه هایی از حماسه عاشورا، نمایشگاه آیینی ویژه معرفی کودکان و نوجوان حاضر در صحرای کربلا برگزار می شود.وی با بیان اینکه در برگزاری برنامه های هفته ملی کودک در تکاب رویکردهای آموزشی با محوریت مسایل تربیتی، مذهبی، زیست محیطی و صلح و دوستی مدنظر قرار گرفته است، گفت: در این هفته کودکان این شهرستان در برنامه جذاب و مهیج بادبادک ها و بادکنک ها نیز شرکت می کنند.صفری افزود: همچنین در پایان این هفته، کودکان به همراه والدین خود در نماز جمعه حضور یافته و در برنامه ویژه ای با موضوع هویت ملی و آموزه های دین مبین اسلام با موضوع حقوق کودک، با نکات و آموزش های لازم در این زمینه آشنا می شوند.به گزارش ایرنا، چهاردهم تا بیستم مهرماه در کشور به عنوان هفته ملی کودک نامگذاری شده است.بیش از یکهزار کودک و نوجوان در تکاب در کانون پرورش فکری کودکان و نوجوانان این شهرستان عضو هستند و از خدمات مختلف علمی، آموزشی و تفریحی این نهاد بهره مند می شوند.شهرستان تکاب با 81 هزار نفر جمعیت در  جنوب آذربایجان غربی واقع شده است.7514/6185/2093            "}