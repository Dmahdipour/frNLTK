{"onTitr":" رئیس پلیس راه:    ","titr":" رشد 100 درصدی تصادفات در راه های فرعی قم نگران کننده است","describe":" قم – ایرنا - رئیس پلیس راه قم گفت: تصادفات جرحی و فوتی در راه های فرعی و روستایی این استان در 6 ماه نخست امسال 100 درصد نسبت به مدت مشابه رشد داشته که جای نگرانی دارد.", "text":"به گزارش ایرنا، سرهنگ مختار پناهی روز چهارشنبه در گفت و گو با خبرنگاران، افزود: راه های فرعی و روستایی استان، راه هایی هستند که پلیس در آن راه ها حضور ندارد و اکثر تردد آنها توسط افراد محلی است که به طور کامل با این جاده ها آشنایی دارند.وی ادامه داد: در این مدت  25 میلیون خودرو وارد استان و  85 میلیون تردد در محورهای مواصلاتی استان ثبت شده است.رئیس پلیس راه قم افزود: با ارزیابی های صورت گرفته 77 درصد تصادفات در 30 کیلومتری شهرها اتفاق افتاده ،ضمن اینکه 60 درصد تصادفات در محورهای استان نیز ناشی از خواب آلودگی و عدم توجه به جلو بوده است. پناهی با اشاره به آمار مقایسه ای فوتی های 6 ماه نخست سه سال 95 تا 97 در محورهای مواصلاتی قم ادامه داد: در این مدت بر اثر تصادقات در محورهای مواصلاتی قم به ترتیب 121، 79 و 107 تن جان خود را از دست داده اند.وی با بیان اینکه استان قم در سال 96 در کاهش تلفات ناشی از حوادث جاده ای مقام نخست کشور را کسب کرد افزود: متاسفانه در 6 ماهه نخست امسال با افزایش تصادفات فوتی نسبت به مدت مشابه سال گذشته روبرو هستیم.رئیس پلیس راه قم با اشاره به شناسایی 66 نقطه حادثه خیز در محورهای مواصلاتی استان گفت: در سال گذشته 23 نقطه حادثه خیز توسط راهداری به صورت موقت ایمن سازی شده و امسال نیز 10 نقطه دیگر با نصب علائم ترافیکی توسط راهداری ایمن سازی می شود.پناهی اظهار داشت: 36 درصد تصادفات جاده ای استان در آزادراه ها، 28 درصد در بزرگراه ها، 15 درصد در راه های اصلی و 21 درصد در راه های فرعی و روستایی بوده است.وی با اشاره به وجود 65 دوربین نظارتی و ثبت تخلف در محورهای استان گفت: بیشترین تخلفات ثبت شده در محورهای مواصلاتی استان سرعت غیرمجاز بوده ضمن اینکه در 6 ماه نخست امسال نیز 3 درصد بیشتر از مدت مشابه سال گذشته پلیس اقدام به اعمال قانون کرده است.وی همچنین با اشاره به ممنوعیت کمین پلیس در راه ها گفت: اکثر محورهای مواصلاتی استان آزادراه و بزرگراه بوده و امکان کمین پلیس وجود ندارد و اگر تخلقی در این زمینه توسط پلیس صورت گرفته شود آن را پیگیری خواهیم کرد.استان قم محور مواصلاتی 17 استان کشور و دارای هشت راه مواصلاتی اصلی و چهار راه فرعی است که از جمله آن ها می توان به آزاد راه قم - تهران، جاده قدیم قم - تهران، جاده قدیم قم - کاشان، آزاد راه قم - کاشان، آزادراه قم - گرمسار و بزرگراه قم - سلفچگان - اراک اشاره کرد.7404/ 6133/            "}