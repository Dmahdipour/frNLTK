{"onTitr":"","titr":" 2660 میلیون ریال به طرح های آبخیزداری سروآباد اختصاص یافت","describe":" سنندج - ایرنا - رئیس منابع طبیعی و آبخیزداری سروآباد گفت: 2 میلیارد و 660 میلیون ریال از محل اعتبارات صندوق توسعه ملی برای اجرای عملیات مکانیکی آبخیزداری در حوزه آبخیز روستاهای آلمانه، انجمنه و تخان شهرستان سروآباد اختصاص یافت.", "text":"جعفر عبدالله پور روز دوشنبه در گفت و گو با خبرنگار ایرنا اظهار داشت: اجرای طرح عملیات مکانیکی آبخیزداری از محل اعتبارات صندوق توسعه ملی در زیر حوزه روستای آلمانه این شهرستان آغاز شد.وی افزود: عملیات آبخیزداری در قالب سازه های رسوبگیر سنگی، ملاتی و گابیونی در اراضی ملی اجرا می شود. رئیس منابع طبیعی و آبخیزداری سروآباد اضافه کرد: توسعه آبخیزداری و افزایش پوشش گیاهی هدف اصلی اجرای این طرح است. وی یادآور شد: براساس دستورالعمل مشخص شده، این طرح با مشارکت بهره برداران محلی و پیمانکاران تخصصی با حجم یک هزار و 24 متر مکعب سازه سنگی ملاتی و 250 متر سازه رسوبگیر گابیونی در 2 روستای انجمنه و تخان احداث می شود. به گزارش ایرنا، جلوگیری از سیلاب های مخرب، احیای سفره های آب زیر زمینی، گسترش پوشش گیاهی و بیابان زدایی از اولویت های مهمی است که امسال برای تحقق آنها اعتباری بیش از 200 میلیون دلار از محل صندوق توسعه ملی در نظر گرفته شده و قرار است در 602 زیر حوزه آبخیز واقع در 317 شهر کشور اجرایی شود.از این مقدار اعتبار، 10 میلیارد و 800 میلیون ریال برای اجرای عملیات مکانیکی آبخیزداری در استان کردستان اختصاص یافته که سهم شهرستان سروآباد 2 میلیارد و 660 میلیون ریال است. شهرستان سروآباد با 2 بخش مرکزی و هورامان و جمعیتی بیش از 50 هزار نفر در فاصله 90 کیلومتری از سنندج مرکز استان کردستان واقع شده و 24 کیلومتر مرز با کشور عراق دارد. 7354            "}