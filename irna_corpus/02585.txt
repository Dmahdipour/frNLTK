{"onTitr":" معاون وزیر بهداشت:    ","titr":" ارتقای سطح سواد سلامت جامعه در کاهش بیماری ها موثر است","describe":" دزفول - ایرنا - معاون امور اجتماعی وزارت بهداشت، درمان و آموزش پزشکی ارتقای سطح سواد سلامت شهروندان را از اولویت های وزارت بهداشت دانست و گفت: اگر مردم اطلاعات درستی از سلامت و پیشگیری از بروز بیماری ها داشته باشند کمتر به بیماری ها دچار می شوند.", "text":"سید محمد هادی ایازی روز چهارشنبه در گفت و گو با خبرنگار ایرنا افزود: مشارکت مردم در حوزه سلامت از اولویت های امور اجتماعی وزارت بهداشت است زیرا اگر مردم از اصول سلامت اطلاع داشته و به فکر سلامت خود، خانواده، همشهریان و هموطنان باشند کمتر به بیماری دچار می شوند. وی گفت: مردم با انتخاب سبک زندگی سالم کمتر دچار بیماری می شوند که این امر می تواند در بهبود وضعیت سلامت در جامعه تاثیر بسزایی داشته باشد. معاون امور اجتماعی وزیر بهداشت، درمان و آموزش پزشکی افزود: این مشارکت ها می توانند با ایجاد کانون های سلامت در سطح محلات، سازمان های مردم نهاد و در قالب توسعه زیرساخت های نظام سلامت در موسسات خیریه شکل گیرند. وی با بیان اینکه باید از ظرفیت سایر سازمان ها در توسعه سلامت استفاده کرد، اظهار داشت: وزارت بهداشت برای توسعه سلامت در بین مردم به همکاری 75 درصدی دیگر نهادها و سازمان ها از جمله جهاد کشاورزی، شهرداری، راه و شهرسازی و محیط زیست نیاز دارد. ایازی عدالت در سلامت را از دیگر اولویت های امور اجتماعی وزارت بهداشت دانست و گفت: شاخص های عدالت باید در همه مناطق رعایت شوند تا همه مردم به مراکز بهداشتی و درمانی دسترسی داشته باشند.وی افزود: 62 شاخص در حوزه عدالت در جامعه مطرح است که این شاخص ها برای کنترل آسیب های اجتماعی در شورای سلامت و امنیت غذایی در هر شهرستان پایش می شوند. معاون امور اجتماعی وزیر بهداشت، درمان و آموزش پزشکی اظهار داشت: با توجه به فعالیت گسترده خیران در بخش بهداشت و درمان شهرستان دزفول وزیر بهداشت با راه اندازی پت اسکن در این شهرستان موافقت کرده است. وی افزود: پیش از این با احداث مرکز بیماری های خاص امام حسن مجتبی(ع) در دزفول اقدامات قابل توجهی توسط خیران برای 2 هزار و 500 بیمار سرطانی انجام شده بود که این اقدامات، وزارت بهداشت را بر آن داشت که پت اسکن را نیز در کنار این مرکز راه اندازی کند. پت اسکن تصویربرداری پزشکی هسته ای به منظور تولید سه بعدی تصاویر رنگی از فرآیندهای عملکردی در درون بدن انسان است. معاون امور اجتماعی وزیر بهداشت، درمان و آموزش پزشکی شامگاه سه شنبه برای شرکت در آیین کلنگ زنی نخستین سمن سرای خیرساز کشور در شهرستان دزفول به این شهرستان سفر کرد.7278/3022            "}