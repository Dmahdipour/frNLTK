{"onTitr":" معاون استاندار کهگیلویه و بویراحمد:    ","titr":" ایستادگی مقابل نظام سلطه دلیل عزت کنونی ایران است","describe":" یاسوج- ایرنا- معاون سیاسی و امنیتی استاندار کهگیلویه و بویراحمد گفت: ایستادگی مقابل نظام سلطه به ویژه آمریکا یکی از دلایل اصلی عزت، عظمت، تأثیرگذاری و اقتدار کنونی ایران اسلامی در منطقه خاورمیانه و عرصه جهانی است.", "text":"به گزارش ایرنا، سید محمدکاظم نظری روز چهارشنبه در نشست ستاد بزرگداشت یوم الله 13 آبان کهگیلویه و بویراحمد در یاسوج اظهار داشت: 13 آبان یادآور سه رویداد مهم تاریخی شامل تبعید امام خمینی به ترکیه در سال 1343، شهادت تعدادی از دانش آموزان در سال 1357 و تسخیر لانه جاسوسی آمریکا از سوی دانشجویان پیرو خط امام در سال 1358 بوده که ماهیت همگی آنها استکبارستیزی و استقلال طلبی ملت ایران است.  وی افزود: تسخیر لانه جاسوسی آمریکا به عنوان یک اقدام کارساز جلوی توطئه ها، کودتاها و دسیسه های بعدی این کشور جنایتکار علیه ایران اسلامی را گرفت.  معاون سیاسی و امنیتی استاندار کهگیلویه و بویراحمد بیان کرد: یوم الله 13 آبان امسال به دلیل چهل سالگی پیروزی انقلاب اسلامی و اعلام صریح دولتمردان آمریکا مبنی بر اعمال تحریم های جدید علیه کشور و ملت ایران شرایط حساس و ویژه ای دارد.نظری عنوان کرد: آمریکا با جدیت به دنبال تضعیف نظام، انقلاب و ایران اسلامی است اما به لطف الهی این توطئه شوم نیز خنثی خواهد شد. وی ابراز داشت: یکی از راهکارهای اساسی برای خنثی کردن این توطئه نیز حفظ هر چه بیشتر اتحاد، انسجام و همبستگی از سوی ملت ایران است.معاون سیاسی و امنیتی استاندار کهگیلویه و بویراحمد گفت: لازم است که محور اصلی برنامه ها و سخنرانی های یوم الله 13 آبان امسال در این استان گسترش وحدت ملی و افزایش امید و نشاط بین مردم باشد.نظری اظهار داشت: دلیل مبارزه ملت ایران با استکبار جهانی به ویژه آمریکا باید در برنامه ها و سخنرانی های یوم الله 13 آبان امسال در کهگیلویه و بویراحمد برای قشرهای مختلف مردم از جمله نسل جوان تشریح شود.وی خواستار نوآوری، خلاقیت و ابتکار در برنامه های یوم الله 13 آبان امسال در کهگیلویه و بویراحمد شد.رئیس شورای هماهنگی تبلیغات اسلامی کهگیلویه و بویراحمد نیز گفت: آمریکا همواره با استقلال، آزادی و پیشرفت ایران اسلامی مخالف بوده و چنین امری نیز به دلیل خوی استکباری سردمداران این کشور جنایتکار است.حجت الاسلام سید جواد خاضع اظهار داشت: یوم الله 13 آبان هر سال به عنوان روز ملی مبارزه با استکبار جهانی فرصتی ارزنده برای ترویج اندیشه ظلم ستیزی و اعلام مواضع ملت ایران در زمینه ایستادگی مقابل زورگویی ها و زیاده خواهی های آمریکاست.وی افزود: امسال نیز باید از این فرصت مهم برای افزایش سطح آگاهی مردم کهگیلویه و بویراحمد و به ویژه قشر جوان این استان نسبت به توطئه ها، جنایت ها و سیاست های ظالمانه آمریکا علیه کشور و ملت ایران استفاده بهینه شود.رئیس شورای هماهنگی تبلیغات اسلامی کهگیلویه و بویراحمد بیان کرد: هم اینک چهره استکبار جهانی به ویژه آمریکا بین مردم کشورهای آزادیخواه جهان منفور و مطرود شده و دلیل آن نیز الگوپذیری آنها از ماهیت ظلم ستیزی انقلاب اسلامی ایران است.حجت الاسلام خاضع عنوان کرد: چهار دهه است که دست آمریکا از غارت ذخایر ایران اسلامی قطع شده و این کشور جنایتکار برای مقابله با ایران از هر ترفندی استفاده می کند و به لطف الهی هرگز به اهداف شوم خود دست نمی یابد.وی ابراز داشت: اعلام صریح دولتمردان آمریکا در مورد اعمال تحریم های جدید علیه ایران نوعی جو روانی برای ناامیدی ملت ایران و ایجاد فاصله بین مردم و مسئولان اجرایی کشور است.رئیس شورای هماهنگی تبلیغات اسلامی کهگیلویه و بویراحمد گفت: به منظور خنثی شدن این توطئه شوم آمریکا باید راهپیمایی یوم الله 13 آبان امسال حماسی تر، پرشورتر و باشکوه تر از سال های گذشته و با حضور گسترده قشرهای مختلف مردم در کشور و این استان برگزار شود.حجت الاسلام خاضع اظهار داشت: 9 کمیته برای اجرای هر چه بهتر برنامه های یوم الله 13 آبان امسال در کهگیلویه و بویراحمد تشکیل شده که لازم است به زودی فعال شوند.وی افزود: این کمیته ها شامل اجرایی و مراسم با مسئولیت شورای هماهنگی تبلیغات اسلامی، تبلیغات و فضاسازی شهری با مسئولیت شهرداری یاسوج، ارتباطات و اطلاع رسانی با مسئولیت صداوسیما، امنیتی با مسئولیت دفتر امنیتی و انتظامی استانداری، دانشجویی با مسئولیت دانشگاه یاسوج، دانش آموزی با مسئولیت اداره کل آموزش و پرورش، تشکل های مردمی با مسئولیت سپاه فتح، طلاب، روحانیان و هیأت های مذهبی با مسئولیت سازمان تبلیغات اسلامی و فضای مجازی و شبکه های اجتماعی با مسئولیت اداره کل فرهنگ و ارشاد اسلامی کهگیلویه و بویراحمد است.حجت الاسلام خاضع بیان کرد: مهمترین برنامه های یوم الله 13 آبان امسال در کهگیلویه و بویراحمد شامل نواختن زنگ استکبارستیزی در مدارس، غبار روبی و عطرافشانی گلزار شهدا، برگزاری کرسی های آزاداندیشی در دانشگاه ها و مدارس با موضوع دشمن شناسی و استکبارستیزی، برگزاری مسابقات فرهنگی، هنری و ورزشی بین دانشجویان و دانش آموزان، شب شعر و خاطره، انتشار بیانات امام خمینی (ره) و رهبر معظم انقلاب در فضای مجازی در مورد اهمیت و جایگاه 13 آبان و سخنرانی طلاب و روحانیان در مساجد با موضوع ظلم ستیزی و استقلال طلبی است.7535/1662            "}