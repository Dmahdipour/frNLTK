{"onTitr":"","titr":" گنجِ رنج","describe":" سنندج - ایرنا - صداهای اطرافش را به سختی می شنود، دیدگانش تار شده، توان ایستادن بر روی پاهایش را ندارد و به کمک عصا راه می رود، همه این گنج ها را در اثر رنج های روزگار از دست داده تا به جای آن گنجی جدید از جنس خرد و دانایی بدست آورد.", "text":"گرد پیری بر چهره اش نشسته، به موهایش که نگاه می کنی حتی یک تار سیاه هم نمی بینی، موقع غذا خوردن به سختی می تواند قاشق را در دستان چروکیده و لرزانش نگه دارد.زمانی برای خود برو بیایی داشت، زمین زیر گام های محکم و استوارش به لرزه در می آمد و امروز مسیری کوتاه را به سختی و در برخی مواقع با کمک اطرافیان طی می کند.این روزها همبازی نوه هایش شده، گاهی با کمک عصایی که زیر بغل زده آنها را به پارک محله می برد، روی نیمکت می نشیند و در ظاهر مشغول نگاه کردن به بازی بچه ها است، اما در واقع در دنیای دیگری سیر می کند.ذوق و شوق بچه ها و شور و هیجان جوانان او را به روزگاران دور می برد، زمانی که به حدی مشغول کار و فعالیت بود که گذشت زمان را حس نمی کرد و امروز ثانیه ها و دقیقه ها برایش به کندی می گذرد.دلتنگ دوستان و همسن و سالانش است که یا از این دنیا رفته اند و یا به دلایلی مجبور شده اند باقی مانده عمرشان را در سرای سالمندان سپری کنند.گاهی وسوسه می شود پیش همسن و سالانش برود اما این روزها تنها دلخوشی زندگی اش شنیدن سر و صدای نوه هایش است و احساس می کند نمی تواند از آنها دور شود.صحبت از جوانان دیروز و گنج های امروز است، همان هایی که تمام شور و نشاط و جوانی شان را رنج ها و سختی های روزگار با خود برد و امروز ادعایی ندارند فقط کمی توجه، اندکی محبت و ذره ای مهربانی می خواهند.سالمندی بخش طبیعی زندگی هر انسانی است و همه ما روزانه با تعداد زیادی از این گنجینه های خرد و دانایی در میان دوست و آشنا و یا خانواده خود روبرو هستیم کسانی که حتی با چند دقیقه نشستن در کنارشان به اندازه ها سال ها درس می گیری.بسیاری از ما مشکلات و دغدغه های روزمره را بهانه ای برای بی توجهی به این فرشته های مهربان زندگی مان قرار می دهیم و زمانی به خود می آییم که دیگر در میان ما نیستند و حتی اگر بخواهیم هم نمی توانیم از وجودشان بهره ببریم.قطعا هر فردی وقتی به سن سالمندی می رسد بدلیل برخی تغییرات و تحولاتی که با بالا رفتن سن، جسم و روح و روانش را درگیر می کند به مراقبت، توجه و از همه مهمتر تکریم و احترام بیشتری از سوی اطرافیان بخصوص خانواده و نزدیکان نیاز دارد.امروزه در جاهای مختلف مشاهده می شود که نحوه رفتار جوانترها با سالمندان همان هایی که تمام جوانی خود را خرج پرورش آنان کرده اند به گونه ای است که خود را در میان خانواده و جامعه اضافی تلقی کند.نباید به این مساله بی توجه باشیم که سالمندان امروز در میان باورها و دیدگاه هایی بسیار دورتر از دنیای مدرن کنونی زندگی کرده و رشد یافته و سنت های مخصوص به خود را دارند و در بسیاری مواقع رفتارهایی با گرایش نوگرایانه و زندگی مدرن امروز آنها را آزرده خاطر می کند.طبق آمار سازمان جهانی بهداشت جمعیت کشور طی 30 سال آینده، 30 درصد سالمند خواهد داشت و پیش بینی شده در سال 2050 میلادی از هر سه نفر جمعیت ایران یک نفر سالمند باشد.سرشماری نفوس و مسکن سال 1395 نشان می دهد که از جمعیت حدود 80 میلیونی کشور، هفت میلیون و 414 هزار و 91 نفر یعنی حدود 9.28 درصد سالمند هستند.براساس این سرشماری استان کردستان با 149 هزار و 145 نفر سالمند در رتبه بندی کشوری جایگاه چهاردهم را به خود اختصاص داده است.** 9.85 درصد جمعیت استان کردستان سالمند استمعاون بهداشتی دانشگاه علوم پزشکی کردستان می گوید: طبق برآوردهای سازمان جهانی بهداشت، جمعیت سالمندان در کشورهای در حال توسعه سریعترین رشد را نسبت به تمام گروه های جمعیتی داشته و تا سال 2030 رشدی معادل چهار برابر رشد کل جمعیت را دارا و به یک مساله جمعیت شناختی عمده تبدیل خواهد شد.فرزام بیدارپور افزود: در استان کردستان درصد سالمندان به کل جمعیت برابر با 9.85 درصد است که بیجار با 14.85 درصد پیرترین و مریوان با 7.16 درصد جوانترین شهرستان استان شناخته شده است.** افزایش امید به زندگی از برنامه های اولویت دار وزارت بهداشت استمعاون بهداشتی دانشگاه علوم پزشکی کردستان ادامه داد: در برنامه ششم توسعه، اولین هدف وزارت بهداشت، درمان و آموزش پزشکی، افزایش امید زندگی است و این مهم دستاورد مثبت توسعه اجتماعی، اقتصادی و پیشرفت های نظام سلامت به شمار می رود.وی با اشاره به اینکه بند 15 سیاست های کلی خانواده ابلاغی مقام معظم رهبری بر اتخاذ روش های حمایتی و تشویقی مناسب برای تکریم سالمندان در خانواده و تقویت مراقبت های جسمی و روحی و عاطفی از آنان تاکید دارد، گفت: بر این اساس همه ما باید به صورت همه جانبه سلامتی سالمندان و پویایی آنها در جامعه را به عنوان یک اولویت ویژه در نظر بگیریم.بیدارپور اظهار داشت: روند سالمندی به سه گروه سالمندی همراه با سلامت، سالمندی طبیعی و سالمندی همراه با بیماری تقسیم می شود که هدف نظام سلامت کشور افزایش جمعیت گروه اول است و این هدف از طریق آموزش فراگیر به سالمندان و ارائه خدمات مورد نیاز آنان تحقق می یابد.وی با بیان اینکه در حال حاضر یکی از مهمترین برنامه ها در کشورهای توسعه یافته، ارتقای آگاهی و افزایش توانمندی سالمندان برای مراقبت از خود است، گفت: در خدمات نوین سلامت سالمندان برنامه های آموزش شیوه زندگی سالم در دوره سالمندی و مراقبت سالمندان تعریف و در حال اجرا است.معاون بهداشتی دانشگاه علوم پزشکی کردستان یادآور شد: سالمندی یکی از دوران های عمر انسان است و لزوما با بیماری همراه نیست، بنابراین کسانی که از ابتدا و حتی در سنین سالمندی، سبک زندگی صحیح را برگزینند از مزایای سالم زیستن برخوردار می شوند. وی در ادامه با اشاره به خدماتی که به سالمندان ارائه می شود، گفت: در تمام پایگاه های سلامت و خانه های بهداشت، مراقبت های آموزشی و بهداشتی برای گروه سالمندان انجام می شود.بیدارپور افزود: سال گذشته 61.4 درصد سالمندان استان توسط پزشکان و 56 درصد آنان توسط غیرپزشکان تحت پوشش برنامه های مراقبتی قرار گرفتند و همچنین 74 درصد سالمندان بین رنج سنی 60 تا 70 ساله در زمینه شیوه زندگی سالم آموزش دیدند.** خدمات رسانی بهزیستی کردستان به چهار هزار و 770 سالمند کارشناس توانبخشی و شورای سالمندان بهزیستی کردستان گفت: در حال حاضر چهار هزار و 770 نفر از سالمندان استان زیرپوشش این سازمان بوده و از خدمات حمایتی این نهاد در حوزه های مختلف بهره می برند.روناک خالدیان با بیان اینکه برای خدمات رسانی به این قشر در سطح استان سه مرکز شبانه روزی و یک مرکز روزانه داریم، اظهار داشت: مرکز روزانه ما در سنندج بود و هر روز از ساعت 8 تا 12 به 50 نفر سالمند در زمینه های مختلف توانبخشی، آموزشی، اردویی و ورزشی خدمات می دهد.وی افزود: از مجموع مراکز شبانه روزی نیز دو مرکز در سنندج و یک مرکز در سقز واقع شده که در مجموع 162 نفر سالمند در این مراکز به صورت شبانه روزی اقامت دارند و از خدمات مختلف توانبخشی، دارو درمانی، فیزیوتراپی، کاردرمانی و غیره بهره مند می شوند.کارشناس شورای سالمندان بهزیستی کردستان ویزیت در منزل را یکی دیگر از فعالیت های این نهاد در زمینه خدمات رسانی به قشر سالمند اعلام کرد و گفت: در این طرح سالمندانی که نمی توانند از منزل بیرون بیایند و به نوعی بسترگرا هستند توسط تیم توانبخشی بهزیستی متشکل از پزشک و فیزیوتراپ و کاردرمان تحت مداوا قرار می گیرند.وی همچنین به فعالیت بنیاد فرزانگان به عنوان یکی دیگر از فعالیت های بهزیستی در حوزه سالمندان اشاره کرد و اظهار داشت: در این طرح افراد بالای 60 سال که معمولا افراد تحصیلکرده و اجتماعی هستند انجمنی تشکیل داده و با هم به فعالیت های مختلف آموزشی، اردویی و ورزشی می پردازند.کارشناس مرکز روزانه توانبخشی بهزیستی کردستان نیز با اشاره به اینکه امروزه سالمندان ما در میان خانواده و جامعه با مشکلات مختلفی روبرو هستند، گفت: یکی ازموضوعات مهم در زمینه مراقبت از این قشر عدم توجه به اصول تغذیه ای آنان است و همین امر در بسیاری مواقع آنان را با مشکلات جدی روبرو می کند.فرزانه بهرامی با بیان اینکه بسیاری از خانواده ها اطلاعات و آگاهی کافی در زمینه برخورد با سالمندان را ندارند و آنان را دچار افسردگی می کنند، افزود: علاوه بر این خانواده هایی که سالمند در منزل دارند حتی در طراحی منزل خود نیز رفت و آمد آنان را مورد توجه قرار نمی دهند.وی همچنین یکی از مشکلات موجود در زمینه خدمات رسانی بهتر و مطلوب تربهزیستی به سالمندان را نبود اعتبارات کافی عنوان کرد و اظهار داشت: محدود بودن اعتبارات مانع توسعه مراکز مراقبت از سالمندان و همچنین خدمات بیشتر به این قشر شده است.** شهر دوستدار سالمند راهکاری برای روبرو شدن با افزایش جمعیت سالمندی کارشناس مرکز روزانه توانبخشی بهزیستی کردستان گفت: با توجه به آمارهای سازمان بهداشت جهانی مبنی بر اینکه سال های آینده کشورهای جهان از جمله ایران یا جمعیت زیادی از سالمندان روبرو می شود لذا باید مسئولان و متولیان امر با فراهم کردن زمینه های لازم به استقبال این شرایط بروند.وی تاکید کرد: برای روبرو شدن با این شرایط ایجاد شهر دوستدار سالمند یکی از طرح هایی است که در اکثر کشورهای جهان اجرا شده و در کشورما نیز تاکنون در چند شهر به صورت آزمایشی اجرا شده و امید می رود به صورت کامل اجرایی و به سایر استان های کشور از جمله کردستان نیز تعمیم یابد.شهر دوستدار سالمند، شهری است که در همه بخش ها و تاسیسات زیربنایی آن، ملاحظات خاصی برای بهره مندی سالمندان و معلولان در نظر گرفته شده است.شهری که سالمندان در آن از نعمت وجود خانه هایی مناسب سازی شده برخوردارند و در استفاده از امکانات و تسهیلات شهری کوچکترین مشکلی ندارند به عنوان مثال برای رفت و آمد درون و برون شهری از خودروهای مناسب سازی شده بهره گرفته و ایمنی کامل در عبور و مرور دارند.در شهر دوستدار سالمندان، پارک ها، میادین، فضاهای سبز و معابر عمومی، مناسب استفاده سالمندان و دارای مراکز ویژه ای برای گذران اوقات فراغت این قشر است و با توجه به نیاز و امکانات منطقه، تجهیزات ویژه ای در اختیار سالمندان قرار می دهد.با این اوصاف متوجه می شویم که در کشور ما شهری که تمام این ویژگی ها را داشته باشد وجود ندارد و حتی وسایل نقلیه عمومی ما نیز برای افراد سالمند مناسب نیست.امید می رود با فرهنگ سازی درست و برقراری شرایط مناسب در مسیر تکریم و سلامت سالمندان و برای رفاه و آسایش آنان بتوانیم گام های مثبتی برداریم و زمینه ای فراهم شود تا این قشر به عنوان منبع تحول و تکامل اجتماعی در فعالیت های مختلف شرکت داده شوند چرا که داشتن یک زندگی خوب و ارزشمند با حفظ کرامت انسانی و دستیابی به استانداردهای کیفی حق مسلم این قشر است.از 10 تا 16 مهر ماه با عنوان هفته سالمند نامگذاری شده است.7348/9102            "}