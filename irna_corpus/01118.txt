{"onTitr":"","titr":" اقامتگاه بوم گردی مکمل توسعه اقتصادی روستاهای سمنان است","describe":" سمنان- ایرنا- مدیرکل میراث فرهنگی، صنایع دستی و گردشگری استان سمنان گفت: اقامتگاه بوم گردی مکمل زنجیره توسعه اقتصادی، افزایش اشتغال و رونق کسب و کار در مناطق روستایی این استان است.", "text":"محمد جهانشاهی روز پنجشنبه در گفت وگو با ایرنا افزود: توسعه اقامتگاه های بوم گردی در استان سمنان با محوریت حفظ هویت مناطق روستایی در دستور کار است و راه اندازی این اقامتگاه ها به نسبت ساخت هتل های چند ستاره سرمایه گذاری محدود تری نیاز دارد و این امر در کوتاه مدت به توسعه اقتصادی مناطق روستایی و افزایش اشتغال کمک می کند.جهانشاهی اضافه کرد: اداره کل میراث فرهنگی سمنان آماده تهیه تمامی زیرساخت های سرمایه گذاری در بخش گردشگری روستایی استان است و این نهاد همکاری مطلوبی با فعالان اقتصادی در این بخش دارد.مدیرکل میراث فرهنگی استان سمنان ادامه داد: در کنار توسعه اقامتگاه های بوم گردی ، توجه به دیگر زیرساخت های جذب گردشگر در مناطق روستایی مانند فرهنگ سازی پذیرش گردشگر داخلی و خارجی و امکانات اولیه مانند بازسازی جاده اجتناب ناپذیر است.وی تصریح کرد: در نیمه نخست سال 97 تعداد 30 اقامتگاه بوم گردی در استان سمنان راه اندازی شد و تا پایان امسال ساخت 40 اقامتگاه دیگر با همکاری فعالان اقتصادی برنامه ریزی شده است.جهانشاهی با بیان اینکه تا پایان سال 96 تنها 30 اقامتگاه بوم گردی در استان سمنان فعال بود، گفت: با پیگیری و همکاری سرمایه گذاران بخش خصوصی در کمتر از 6 ماه تعداد این اقامتگاه ها در سمنان به 2 برابر افزایش یافت.مدیرکل میراث فرهنگی استان سمنان افزود: این نهاد درصدد حذف تمامی موانع غیرقانونی سرمایه گذاری در بخش گردشگری این استان است و با همدلی و هم افزایی دولت و بخش خصوصی می توان برای توسعه همه جانبه این منطقه از کشور گام برداشت.استان سمنان دارای بیش از یک هزار و 147 اثر تاریخی شناسایی شده است و تا کنون 718 اثر تاریخی، طبیعی و معنوی این استان به ثبت ملی رسیده است. در استان سمنان، 60 اقامتگاه بوم گردی، هفت خانه مسافر، 2 متل و پنج مجتمع، محوطه و مجموعه گردشگری در منطقه روستایی سمنان احداث شده است.7339/6103            "}