{"onTitr":"","titr":" کانون پرورش فکری فارس صاحب دبیرخانه دائمی هفته کودک می شود","describe":" شیراز-ایرنا- مدیر کل کانون پرورش فکری کودکان و نوجوانان فارس گفت: همزمان با هفته ملی کودک، دبیرخانه دائمی هفته کودک در این کانون تشکیل می‌شود که همین امر موجب هم افزایی هر چه بیشتر نهاد‌های متولی در حوزه کودکان خواهد شد.", "text":"روابط عمومی اداره کل کانون پرورش فکری کودکان و نوجوانان فارس در گزارش روز چهارشنبه خود از قول زهرا افتخاری در نشست هماهنگی و برنامه ریزی هفته ملی کودک که در استانداری فارس برگزار شد، اظهار داشت: مهم ترین اهداف هفته ملی کودک، برجسته کردن اهمیت دوران کودکی، اهمیت به حقوق کودک و توجه به نیازها و خواسته های آنان است.وی اضافه کرد: آگاه سازی خانواده ها نسبت به وظایفشان در قبال کودکان، ایجاد محیطی سرشار از نشاط، امید و پویایی برای رشد همه جانبه کودک و آشنا کردن کودکان با آموزه های دینی و اسلامی از دیگر موارد مهمی است که باید در برنامه ریزی ها لحاظ شود. افتخاری، با اشاره به اینکه نه تنها این هفته بلکه همه سال باید متعلق به کودکان باشد، گفت: سمت و سوی برنامه ریزی دستگاه ها باید مبتنی بر احترام به کودکان، تفکر، سلامت روحی، روانی و جسمی و سلامت اجتماعی آنان باشد. مدیرکل کانون پرورش فکری کودکان و نوجوانان فارس با تاکید بر اینکه، باید زمینه را برای آینده ساز بودن کودکان فراهم آورد، بیان داشت: دنیای کودکان عاری از آسیب نیست و آنان در معرض خطرهای مختلفی هستند که لازمه گذر از آن، آموزش مهارت های مختلف و تمرین زندگی است.هفته ملی و روز جهانی کودک در ایران، با محوریت کانون پرورش فکری کودکان و نوجوانان و مشارکت گسترده تمام وزارتخانه‌ها، سازمان‌ها و نهاد‌های دولتی و سازمان‌های مردم نهاد و غیر دولتی برگزار می شود.این رویداد امسال از چهاردهم تا بیستم مهرماه جاری با شعار 'آینده را باید ساخت' در سراسر کشور برپا خواهد شد. 7375 /6118            "}