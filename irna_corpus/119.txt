به گزارش ایرنا فرمانده ناحیه مقاومت بسیج سپاه بیرجند شامگاه جمعه در آیین افتتاح این نمایشگاه گفت: نمایشگاه از حرا تا حرم یکی از برنامه های مهم کنگره 2 هزار شهید خراسان جنوبی است که عملیات اجرایی آن از 6 ماه قبل آغاز و به گونه ای طراحی شده که بتوان در بسیاری از برنامه های آموزشی، فرهنگی و تربیتی از آن استفاده کرد.سرهنگ مهدی صادق احمدی با بیان اینکه نمایشگاه از حرا تا حرم در 2 بخش تاریخ اسلام و دستاوردهای انقلاب اسلامی اجرا شد تشریح کرد: این نمایشگاه سیری از تاریخ اسلام از جمله واقعه عاشورا، جریان کوفه، صحن و سرای امام رضا (ع)، جریان ظهور و وظایف منتظران، هشت سال دفاع مقدس، بازسازی چند عملیات در دفاع مقدس، بازسازی ظلم و ستم بعثی ها نسبت به اسرای ایرانی، نمایش دستاوردهای 40 ساله انقلاب و رشادت های مدافعان حرم را در بر می گیرد.وی افزود: این نمایشگاه به مدت یک هفته همه روزه از ساعت 18 تا 21 به روی علاقه مندان باز است و بعد از آن برای مدت کوتاهی به منظور رفع اشکالات بسته خواهد شد تا برای اجلاسیه بزرگ کنگره 2 هزار شهید استان آماده شود.فرمانده ناحیه مقاومت بسیج شهرستان بیرجند ادامه داد: این نمایشگاه تا زمانی که مخاطب داشته باشد، برپا خواهد بود و پس از آن برای نمایشگاه عرضه محصولات اقتصاد مقاومتی استفاده خواهد شد.وی تصریح کرد: تمام کار عمرانی نمایشگاه توسط اقشار مختلف بسیج و کارکنان سپاه و بسیج انجام شد و در مجموع در این نمایشگاه هفت هزار نفر روز کار انجام شده است.صادق احمدی گفت: نمایشگاه از حرا تا حرم پنج هکتار مساحت دارد که طبق برنامه ریزی ها برای مدت سه سال ماندگار است و بیش از 70 درصد امکانات و مصالح این نمایشگاه توسط خیرین تامین شده است.7556*3028
      
      