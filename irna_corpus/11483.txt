{"onTitr":" یک گالن 20 لیتری بنزین 120 هزار تومان/    ","titr":" برخورد با جایگاه داران سوخت متخلف خواسته مهم مردم خاش است","describe":" زاهدان - ایرنا - بسیاری از مردم شهرستان خاش سیستان و بلوچستان که از شلوغی صف خودروهای سبک و سنگین در مقابل جایگاههای عرضه سوخت به ستوه آمده اند، خواهان برخورد جدی مسئولان با جایگاه داران متخلف و قاچاقچیان سوخت هستند.", "text":"به گزارش ایرنا در چند ماه اخیر صف های طولانی خودروها در مقابل جایگاههای سوختی (پمپ های بنزین) شهرستان خاش تشکیل شده که این معضل برای مردم این شهرستان بسیار آزار دهنده و غیرقابل تحمل بوده است.شماری از شهروندان خاش در گفت و گو با خبرنگار ایرنا برخورد قاطعانه مسئولان استانی و شهرستانی با جایگاه داران متخلف و قاچاقچیان سوخت را خواستار شدند.رضا ریگی یکی از این شهروندان به خبرنگار ایرنا گفت: جایگاه داران و تلمبه چی ها و صاحبان خودروهای سوخت کش که با آنها شریک هستند در این هفت ماه با سوء استفاده از مشکلات ارزی و بازار داغ فروش سوخت در مرز و مدارا و مهربانی کردن مسئولان نظام و دولت پشت خود را بسته و میلیاردر شده اند.وی اظهار داشت: در داخل شهر و مسیرهای بین راهی و نقاط روستایی این شهرستان افزون بر 10 جایگاه سوختی فعال وجود دارد که صاحبان هر کدام از آنها دارای با چند صد دستگاه خودروی سوخت کش شریک هستند.یکی دیگر از شهروندان خاش که خود را احمد نارویی معرفی کرد مدعی شد: علت اصلی وجود صف های طولانی در مقابل جایگاههای سوختی این شهرستان ارتباط مالی پمپ چی ها و صاحبان جایگاهها با صدها راننده خودرو است بطوریکه در هر بار مراجعه این خودروها بین 30 تا 150 هزار تومان از هر راننده (بستگی به مقدار سوختگیری) پول اضافی به غیر از قیمت واقعی سوخت می گیرند و بطور مرتب به آنان حتی بدون نوبت سوخت تحویل می دهند.وی افزود: وجود کارتهای مهاجر و اجاره ای از دیگر استانها سبب به وجود آمدن این معضلات شده و هر گاه یک کارت سوخت مسدود می شود مجددا صدها کارت دیگر وارد می شود و این روند ادامه می یابد.این شهروند خاشی تصریح کرد: بهتر است مسئولان دست اندرکار وضعیت مالی نه تنها جایگاه داران بلکه حتی پمپ چی ها را بررسی کنند تا متوجه شوند که در این منطقه چه خبر است.نارویی افزود: بهترین راهکار تقویت بازرسی و نظارت ها و برخورد با جایگاه داران متخلف است زیر آنها مشتری های خود را می شناسند و بدون رعایت حقوق سایر شهروندان و ضایع کردن حق آنها منفعت خود را دنبال می کنند.محمدرضا نعیمی شهروند دیگری نیز گفت: زوج و فرد کردن خودروها و تعیین جایگاههای مشخص برای مسافران و کارمندان دولت و تاکسی ها در کنار برخورد با جایگاه داران متخلف و پمپ چی ها که رفتار گستاخانه ای با مردم دارند در کنار تشدید کارهای نظارتی و کنترلی از خواسته های مهم مردم خاش از مسئولان است.وی ادامه داد: خیلی جای تاسف دارد در شهری کوچک مانند خاش که همه چیز قابل کنترل است مردم این همه در رنج و مضیغه هستند و بنزین 20 لیتری را بین 50 تا 120 هزار تومان از بازار آزاد تهیه می کنند.رئیس شورای اسلامی خاش با بیان اینکه حضور نیروهای انتظامی در جایگاههای سوختی سبب درهم شکستن صف خودروها شده است گفت: تشکیل حداقل 6 جلسه کمیته سوخت با هدف بررسی مشکلات این حوزه و از همه مهمتر مدارا کردن با مردم قابل تقدیر است.عیدمحمد قلندرزهی اظهار داشت: متاسفانه مراجعات غیرضروری مردم در جایگاههای سوختی و گاز سبب پدید آمدن صف های طولانی شده و برخی افراد با سوء استفاده از شرایط کشور به موضوعاتی دامن زده اند که هدف آنها ایجاد التهاب در جامعه و نگرانی برای مردم است.وی بیان کرد: از لحاظ تامین سوخت هیچ گونه مشکلی در خاش وجود ندارد و روزانه 350 تا 400 هزار لیتر فقط بنزین در این شهرستان میان جایگاهها توزیع می شود اما به دلائلی شاهد توزیع نامناسب و ناعادلانه سوخت در شهرستان هستیم و شماری اندک با سودجویی به راحتی حق 80 هزار نفر را در شهر و حق حدود 200 هزار نفر را در سطح شهرستان پایمال می کنند.صفر شهرکی مدیر شرکت نفت ناحیه شهرستان خاش گفت: از لحاظ تامین سوخت و گاز مایع هیچ گونه مشکلی در این شهرستان وجود ندارد و روزانه سوخت مورد نیاز جایگاهها به موقع تحویل می شود.فرماندار خاش نیز گفت: تیم های ترکیبی با همکاری ادارات و نهادهای امنیتی، نظامی و انتظامی با هدف کاهش صف خودروها بر عملکرد جایگاههای سوختی این شهرستان نظارت می کنند.حمیدالدین یوسفی در نشست اعضای کمیسیون سوخت خاش اظهار داشت: در این موضوع نظارت ها چرخشی خواهد بود و تیم های نظارتی موظف هستند به طور روزانه عملکرد خود را به فرماندار گزارش کنند.وی بیان کرد: برای کاهش صف های طویل بنزین در جایگاههای سوخت ضرورت دارد مالکان جایگاهها نیز حضور داشته باشند و بر عملکرد پمپ چی ها نظارت کنند.فرماندار خاش با تاکید بر اینکه نظام اسلامی و دولت با نگاه مهربانانه و ارائه خدمت به مردم در زمینه عرضه و توزیع سوخت در جایگاهها عمل می کند اظهار داشت: برنامه های زوج و فرد و گروه بندی کردن خودروها، پیشگیری از سوختگیری کارتهای مهاجر، توقیف خودروهای متخلف و برخورد قاطع قضایی با سودجویان با هدف مقابله با معضل قاچاق سوخت در دستور کار مسئولان دولتی است.وی ادامه داد: در مبحث سوخت و گاز هیچ گونه کمبودی در خاش نداریم و در انبارها ذخیره کافی وجود دارد بنابراین توصیه می شود مردم از هجوم بردن به جایگاهها، خرید غیر ضروری، دپو کردن سوخت و گاز اجتناب کنند زیرا شرایط ما بسیار عادی است.یوسفی اظهار داشت: متاسفانه دشمنان ایران اسلامی و رسانه های معاند از نگرانی های بی مورد مردمی و بعضا از هجوم کم سابقه مردمی به بازار و جایگاههای سوختی برای تهیه کالا و سوخت سوء استفاده می کنند و دامن زدن به گرانی و کمبودها به ضرر خود مردم است.فرماندار خاش با قدردانی از مسئولان، نیروهای امنیتی، نظامی، انتظامی و قضایی در مباحث نظارتی، کنترل، پایش بازار و حوزه سوخت افزود: به طور قطع برنامه برخورد جدی و قاطع با سودجویان حوزه سوخت، گاز و حوزه بازار که آمارشان نیز اندک بوده در دستور کار است.وی بیان کرد: در روزهای اخیر کمبود ذخیره گاز در خاش وجود داشت اما با تدابیر اتخاذ شده بخش عمده ای از نیاز شهرستان از مرکز استان تامین شده است.فرماندار خاش گفت: 6 خودرو حامل گاز با ظرفیتی حدود 170 هزار لیتر وارد این شهر شده و از امروز /سه شنبه/ کار توزیع گاز در درب منازل از سر گرفته می شود.وی تاکید کرد: پایش و کنترل جدی بازار نیز مورد غفلت نیست و قطعا با تخلفات این حوزه برخورد می شود.**جایگاههای سوختی در خاش خلوت شدندبا پیگیری های مستمر و اتخاذ تدابیری ارزشمند از سوی فرماندار و اعضای شورای تامین و کمیته سوخت خاش و تشدید کارهای نظارتی جایگاههای سوختی در این شهرستان فعلا خلوت شدند.فرماندار شهرستان خاش به همراه فرمانده انتظامی و شماری از مسئولان ظهر امروز از جایگاههای سوختی در این شهرستان بازدید کردند.یوسفی تاکید کرد: این بازدیدها و کنترل میدانی خودروها و کارت های سوخت با هدف مقابله با متخلفان و پیشگیری از تشکیل صف های طولانی خودروها در جایگاههای سوختی ادامه دارد و قطعا با جایگاههای متخلف و خودروهای متخلف برخورد جدی صورت می پذیرد.وی اظهار داشت: خدمت رسانی به مردم و اتخاذ تدابیری برای مقابله با قاچاق کنندگان سوخت و تضییع کنندگان حقوق مردم از اولویت های مهم دستگاههای دست اندرکار است.وی اظهار داشت: در زمینه توزیع گاز نیز همین رویه وجود دارد و هر سیلندر گاز با قیمت مصوب 75 هزار ریال در دسترس شهروندان است.فرماندار خاش با تاکید بر اینکه سوخت خودروها و گاز با فراوان در این شهرستان تامین شده اما در بخش توزیع مشکلاتی وجود داشته و برخی سودجویان به مشکلات دامن زده اند تاکید کرد: مردم در صورت مشاهده هرگونه تخلف و گرانی در حوزه های مختلف موارد را گزارش کنند و قطعا از توان حوزه های قضایی و تعزیرات حکومتی و نیروهای نظامی و انتظامی و دستگاههای خدمت رسان برای حل مشکلات مردم بهره خواهیم برد و اجازه نمی دهیم شماری اندک از سودجویان حق اکثریت قاطع مردم را پایمال کنند.خاش در 185 کیلومتری جنوب زاهدان مرکز سیستان و بلوچستان واقع شده است.7310 **6081            "}