{"onTitr":" بررسی مطبوعات    ","titr":" همدستان سعودی در پرونده خاشقچی","describe":" تهران- ایرنا- انتشار اخباری مبنی بر آگاهی سازمان های اطلاعاتی آمریکا از نیات عربستان برای حذف خاشقچی، انگشت اتهام را به سوی شرکای سعودی در غرب نشانه رفته و در این پرونده هم بوی دلارهای نفتی به مشام می رسد.", "text":"به گزارش گروه تحلیل، تفسیر و پژوهش های خبری، روزنامه های امروز پنجشنبه 19 مهر مسایلی چون کشف جزییات تازه از قتل روزنامه نگار منتقد عربستانی، رای تازه دادگاه استیناف رم مبنی بر لغو دستور توقیف 5 میلیارد دلار بانک مرکزی ایران در ایتالیا و دست های پنهان کانال های تلگرامی در اختلال بازار ارز را مبنای گزارش و تحلیل های خود قرار دادند.این گزارش به بررسی محورهای یاد شده در روزنامه های امروز پرداخته است.** چند و چون حذف روزنامه نگار منتقد سعودیانتشار اخبار تازه ای از جزییات پرونده ربایش «جمال خاشقچی» روزنامه نگار منتقد خانواده سلمان در عربستان، به مهمترین محور روزنامه های امروز بدل شد.روزنامه «دنیای اقتصاد» به نقل از رسانه های ترکیه ای از کشف هویت تیم ترور منتقد پسر سلمان خبر داد و نوشت دستور قتل از کاخ سلطنتی صادر شده است.به نوشته «همدلی»، واشنگتن پست که در دوران حضور خاشقجی در بیرون از خاک عربستان، با این روزنامه‌نگار در انتشار مطالبش همکاری می‌کرد، در گزارش جداگانه‌ای مدعی شد سازمان‌های اطلاعاتی آمریکا خبر داشته‌اند که عربستان طرحی برای برخورد با خاشقجی دارد. واشنگتن‌پست در این گزارش می‌نویسد مقامات اطلاعاتی آمریکایی با شنود تماس‌های دو نفر از مقامات عربستان سعودی، خبر داشته‌اند که عربستان قصد اجرای پروژه‌ای درباره این روزنامه‌نگار داشته است؛ البته در این تماس‌ها مشخص نبوده که برنامه عربستان، قتل است یا بازداشت. واشنگتن پست همچنین در گزارشش آورده که مشخص نیست مقامات آمریکایی به جمال خاشقجی بر اساس این اطلاعات هشدار داده‌اند یا خیر.روزنامه «جوان» هم به همین بهانه از «تکه تکه شدن خاشقچی زیر چتر شنود آمریکا» خبر داد و نوشت: رژیم‌های دیکتاتوری عربی دیگر به بریدن صدا رضایت نمی‌دهند و حالا کارشان به اره کشیدن به بدن صاحبان صدا و تکه‌تکه کردن‌شان رسیده است. حتی اگر صاحبان آن صدا سال‌ها جزو خادمان درگاه و توجیه‌گران ظلم بوده باشند و انتقادات‌شان فقط زمانی اوج گرفته باشد که ظلم به خودشان یا حلقه دوستان‌شان رسیده و آن‌ها هم نه از باب براندازی که از باب اصلاح امور صدا بلند کرده‌اند. طنز تاریخ این است که اولین دموکراسی دنیای مدرن از سفاکی چنین دیکتاتوری‌هایی هم خبر دارد و هم حمایت می‌کند. همزمان با انتشار جزئیات سلاخی روزنامه نگار منتقد آل سلمان در کنسولگری عربستان در ترکیه؛ گزارش‌ها نشان می‌دهد که واشنگتن قبل از غیبت این روزنامه‌نگار یک تماس تلفنی را بین مقام‌های ریاض درباره تلاش برای دستگیری او شنود کرده بودند.روزنامه «ایران» در یادداشت خود نوشت: خاشقجی که اخیراً دفاعیات و حمایت‌های کاسبکارانه و مبتذل ترامپ از زمامداران تازه کار عربستان را برای کشورش پرهزینه و سنگین می‌دانست، شاید تصور نمی‌کرد که خود نیز قربانی این حمایت‌ها شود.عمل مجرمانه، خام و مفتضحانه «سر به نیست کردن» جمال خاشقجی و نادیده گرفتن خدمات چند دهه او به رژیم حاکم سعودی به هر شکلی که انجام شده باشد، رسوایی دیگری است که نظام سیاسی قبیله‌ای عربستان و دستگاه مذهبی پشتیبان او را بشدت و بیش از گذشته با چالش روبه‌رو کرده است و افکار عمومی جهان را به سمتی پیش برده که تعامل عربستان با جهان وارد مرحله تازه‌ای خواهد شد؛ مرحله‌ای که می‌تواند بیش و پس از خاشقجی نامگذاری شود.در ادامه آمده است: از سویی دیگر، این اقدام وحشیانه بار دیگر معیارهای دوگانه و گزینشی غرب را نمایان‌تر خواهد کرد.... در سالیان گذشته و بویژه در سه سال اخیر، ده‌ها ربایش، ترور و سربه نیست شدن مخالفان آزادی و قطع کردن سرهای پاک با شمشیرهای زهرآگین کینه انجام شده است که شهید مظلوم محمدباقر نمر یکی از آنها است. اما غرب ریاکار همواره در سکوتی خفت‌بار قرار داشت و هیچ نگفت، مرگ خاشقجی بار دیگر نقاب از معیارهای دوگانه غرب کنار زد.در یادداشت دیگری به قلم «عباس عبدی» می خوانیم: عربستان در حال حاضر به جز درآمدهای نفتی و اتکای به آن، هیچ ایده ایجابی دیگری برای هویت‌بخشی ندارد. در میان اسلامیت و فرهنگ جدید نیز سرگردان است. به جای مبارزه با اسرائیل و آزادسازی فلسطین، هم‌پیمان اسرائیل شده است. مشغول کشتار کودکان یمنی و عرب است. هیچ افق روشنی از آینده ارائه نمی‌کند، سهل است که ترامپ آنها را تحقیر می‌کند و به چشم گاو شیرده به آنها نگاه می‌نماید. سنت سیاسی گذشته عربستان را نابود کرده ولی هیچ چیزی جایگزین آن ندارد. از همه بدتر اینکه سیاست توسعه‌طلبانه آن در منطقه وبال گردنش شده است، به طوری که با ترکیه نیز مشکلات جدی پیدا کرده است. حتی با کشورهای هم‌پیمان و نزدیک خود مثل قطر دچار بحران شده است. این بحران‌ها از طریق رسانه است که برجسته می‌شود و روزنامه‌نگاران در خط مقدم این جبهه خواهند بود. بنابراین آنان متوسل به ترور و ساکت کردن منتقدین می‌شوند. تا آنجا که بتوانند پول می‌ریزند و آنان را می‌خرند. شبکه‌های تلویزیونی حتی برای کشورهای منطقه راه‌اندازی می‌کنند. ولی طبیعی است که همه را نمی‌توان با پول خرید، در نتیجه دست به خشونت و حذف فیزیکی می‌زنند.روزنامه «کیهان» هم نوشت: با وجود آنکه ناپدید شدن و احتمال قتل جمال خاشقجی روزنامه‌نگار منتقد سعودی در کنسولگری عربستان در اسلامبول به خبر اول رسانه‌های بین‌المللی در یک هفته اخیر تبدیل شده است اما رسانه‌های اصلی انگلیس در صفحه نخست خود به این ماجرا نپرداخته‌اند. ویکی لیکس جزئیاتی از دلایل این امر را افشا کرده است. ویکی‌لیکس اعلام کرده رسانه‌های انگلیسی همگی از سعودی‌ها پول می‌گیرند. علاوه‌بر ویکی‌لیکس، برخی کاربران توییتر نیز عکس‌العمل روزنامه‌های انگلیس به قضیه خاشقجی را با عکس‌العمل متفاوت آنها به برخی خبرهای دیگر درباره خبرنگاران، برای مثال «آرکادی بابچنگوم» خبرنگار روسی مقایسه کردند. برخی روابط نزدیک عربستان با دولت انگلیس را دلیل سکوت رسانه‌های انگلیسی در موضوع خاشقجی عنوان کرده‌اند.**یک پیروزی حقوقی دیگر برای ایران در برابر آمریکارای تازه دادگاه استیناف رم مبنی بر لغو دستور توقیف 5 میلیارد دلار بانک مرکزی ایران درایتالیا، از دید روزنامه های امروز موفقیتی دیگر برای ایران در برابر آمریکا محسوب می شود. به نوشته روزنامه «آرمان»، در هفته گذشته دادگاه لاهه در مورد شکایت اول ایران از آمریکا به منظور لغو تحریم‌های واشنگتن علیه کشورمان پس از خروج یکجانبه از برجام جلسه‌ای برگزار کرد و در نتیجه قرار موقتی به نفع ایران صادر شد. طبق این رأی، دادگاه لاهه، آمریکا را در زمینه‎های دارو، مواد غذایی و همچنین قطعات هواپیما و غیره به طور کلی موظف کرد در قبال ایران انجام دهد. در پی این نتیجه که به نوعی موفقیت بزرگی برای ایران محسوب می‎شود، ایران در روزهای گذشته شکایت دوم خود را از آمریکا بابت توقیف دارایی‎های بانک مرکزی مطرح کرد. طی دو جلسه گذشته که به این شکایت پرداخته شد، دو ادعای آمریکا رد شده است. دیروز جلسه سوم بررسی شکایت دوم ایران از آمریکا برگزار شد و نمایندگان ایران و آمریکا به بیان مواضع و دیدگاه‎های خود در این دادگاه پرداختند.به نوشته روزنامه «جمهوری اسلامی»، دادگاه استیناف رم درخواست حدود 5 میلیارد دلاری عده‌ای از خواهان های امریکایی را برای توقیف اموال بانک مرکزی رد کرد.  به دنبال تلاش مستمر مر‌کز و وکلای بانک مرکزی در ایتالیا دستور توقیف اموال بانک مرکزی در ایتالیا لغو شد. رای دادگاه امریکا هنوز در ایتالیا شناسایی نشده اما دادگاه رم در ایتالیا در ژوین 2018 میلادی (خرداد 97) صرفا با درخواست خواهان‌های امریکایی و براساس قوانین ایتالیا دستوری برای تامین خواسته صادر کرده بود و کلیه اموال بانک مرکزی را موقتا توقیف کرده بود.دنیای اقتصاد هم در یادداشتی در مورد حکم لاهه و بهره گیری از فضای ایجاد شده برای تکرار این پیروزی های حقوقی نوشت: موفقیت ایران در دریافت «قرار موقت» از دادگاه بین‌المللی دادگستری (دادگاه لاهه) فصل جدیدی در رابطه میان ایران و دولت متخاصم ایالات‌متحده گشوده است. به عبارت دیگر، نه تنها به برکت گزارش‌های آژانس و منش سنجیده دستگاه دیپلماسی دولت روحانی، ایران پس از چند دهه از جایگاه «متهم» و موضع «دفاعی» خارج شده است، بلکه از این پس - به یاری این حکم دیوان لاهه - فرصتی برای کشور فراهم شده تا برای اولین‌بار در برابر واشنگتن در جایگاه «شاکی» و موضع «تهاجمی» قرار بگیرد. یعنی اگر تا به‌حال دولت‌های اروپایی و جامعه جهانی با استناد به گزارش‌های آژانس،  فضاسازی‌ها و اتهامات آمریکا، اسرائیل و عربستان سعودی را بی‌اعتبار می‌خواندند، از این پس حکم لاهه مستعد این است که دولت‌های غربی و سازمان‌های بین‌المللی را حول محور خود به نفع ایران متحد سازد.**دست های پنهان در ماجرای تعیین نرخ ارزنوسان قیمت ارز در ماه ها و هفته های گذشته متهمان بسیاری دارد که یکی از مهمترین آنها کانال های تلگرامی و اینستاگرامی است که با اعلام خبرهایی کذب، نبض بازار را به دست گرفته بودند و هنوز هم برای تاثیرگذاری بر بازار تلاش می کنند. روزنامه های امروز به این موضوع پرداختند.روزنامه «خراسان» نوشت: از کجا معلوم نرخ ارز و طلایی که برخی سایت ها اعلام می کنند، درست باشد؟ آیا به سوگند ادعایی صاحب یک کانال در خصوص قیمت درست بازار واقعاً اعتماد داریم؟ آیا این نرخ‌ها مطابق با همان بازار دلالی (با فرض پذیرش رسمیت آن) هست؟ و در مرتبه بالاتر، آیا هماهنگی بین این کانال‌های اطلاع رسانی رسمی واقعاً ما را قانع کرده است تا میانگینی از نرخ‌های آن‌ها را ملاک عمل اقدام اقتصادی خود قرار دهیم؟ متاسفانه به نظر می‌رسد، هم اکنون، هیچ تضمینی برای این که پاسخ سوالات فوق مثبت باشد، وجود ندارد. کانال‌های اطلاع رسانی، سایت‌های قیمتی ولو این که بسیار عظیم باشند مانند TGJU هیچ کدام مورد اعتماد نیستند.در ادامه می خوانیم: هم اکنون خلأ جدی که احساس می‌شود، نه تنها نبود یک مرجع قیمتی، بلکه حداقل نبود یک مرجع اطلاع رسانی قیمتی است. به طوری که مردم با استناد به آن، از نرخ واقعی و معامله شده ارز و طلا در بازار (چه رسمی و چه غیر رسمی) مطلع شوند. عبور از شرایط خاص این روزهای بازار که در آن قیمت‌ها بر خلاف متغیرهای واقعی، از این سو به آن سو کشیده می‌شوند، در درجه اول تدبیر مسئولان بانک مرکزی برای اطلاع رسانی بهتر نرخ‌ها و ایجاد مرجع قیمتی را می‌طلبد. در درجه دوم نیز تکلیف مردم برای سرمایه‌های خرد، پرهیز از رفتارهای هیجانی با تکیه بر اطلاعات آنی  و زودگذر بازار است.روزنامه «آفتاب یزد» هم از «جنگ شدید مجازی برای تعیین قیمت دلار » خبر داد و نوشت: بازی دلار و ارز در ایران به قدری پیچیده شده که در آن واحد می توان چند قیمت متفاوت را احصاء کرد. مدافعان کاهش قیمت که طی روزهای اخیر به شدت در تکاپو برای کاستن از جو روانی بازار برای تعادل قیمت آن هستند، معتقدند کانال های تلگرامی و اینستاگرامی در قیمت دهی کاذب ارز نقش دارند. منابع خبری رسمی در ایران از وجود جنگ تمام عیار در لایه های شبکه های اجتماعی خبر می دهند که تلاش دارد با تعیین قیمت ارزها، بازار را در اختیار خود بگیرند. در ادامه می خوانیم: اکنون که توپ به زمین آنلاین ها افتاده این گمانه زنی هم تقویت شده است که برخی از این شبکه ها نقش تاثیرگذاری در قیمت ارز دارند. رسانه های رسمی اخیرا از نقش 4 گروه و کانال تلگرامی نام بردند که با در اختیار داشتن ده ها هزار عضو ادمین هایشان از دبی و تورنتو قیمت ها را به اطلاع مخاطبان خود می رسانند و به نحوی در قیمت گذاری مداخله می کنند.پژوهشم**9275            "}