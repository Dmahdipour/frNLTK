{"onTitr":" گامی به سوی دولت غیرسهمیه ای؛    ","titr":" عبدالمهدی: متقاضیان پست وزارت در کابینه جدید نامنویسی کنند","describe":" بغداد - ایرنا - 'عادل عبدالمهدی' نخست وزیر منتخب عراق با اعلام یک پایگاه الکترونیکی از افرادی که خود را شایسته و توانمند برای پست وزارت در کابینه جدید این کشور می دانند خواست ثبت نام کنند.", "text":"به گزارش ایرنا، دفتر عبدالمهدی عصر دوشنبه با صدور اطلاعیه ای اعلام کرد: داوطلبان تصدی پست وزارت در کابینه جدید می توانند از صبح فردا سه شنبه به مدت دو روز از طریق پایگاه الکترونیکی، مدارک و سوابق خود را ارائه و رسما نامنویسی کنند. این دفتر همچنین گفته است که بدلیل مشغله فراوان نخست وزیر منتخب و تمرکز وی بر روی ترکیب کابینه جدید و گفتگو با روسای احزاب در این خصوص، تا اطلاع بعدی از پذیرش هیات های دیپلماتیک و شخصیت های عراقی که این روزها عمدتا با هدف تبریک به وی درخواست ملاقات می کنند، معذور است. دفتر عبدالمهدی همچنین تاکید کرده است که تا زمان معرفی فرد یا تشکیلات رسمی خاص بعنوان سخنگوی نخست وزیر جدید، مواضع رسمی او کماکان در صفحات شخصی وی فیسبوک و توئیتر و یا طریق ارسال مستقیم به رسانه ها منتشر خواهد شد.به نظر می رسد اعلام فراخوان برای نامنویسی متقاضیان پس وزارت در کابینه جدید در راستای وعده ائتلاف های انتخاباتی در این دوره از انتخابات پارلمانی عراق مبنی بر عبور از مرحله تعیین مناصب حکومتی بر اساس سهمیه بندی های فرقه ای (دینی و قومیتی) و حزبی است. دولت سهمیه ای یکی از محورهای اصلی انتقادات و اعتراضات مردمی به دولت عراق در دهه گذشته و نیز از جمله وعده های اصلی بسیاری از احزاب در جریان انتخابات پارلمانی اخیر (22 اردیبهشت) بوده است. این یک باور جا افتاده در عراق است که این سهمیه بندی ها و سهم خواهی ها عامل اصلی فساد و ناکارآمدی و بحران های مختلف سیاسی، اقتصادی و اجتماعی این کشور در 15 سال پس از سقوط رژیم دیکتاتوری صدام بشمار می رود. در همین راستا با معرفی عبدالمهدی بعنوان نخست وزیر جدید و مامور شدن او برای معرفی کابینه به پارلمان عراق، بسیاری از احزاب پیروز انتخابات و حامی وی اعلام کردند، او را در تشکیل و ترکیب کابینه کاملا آزاد گذاشته اند. بر این اساس به نظر می رسد تصمیم جدید او برای نامنویسی متقاضیان پست های وزارتی، نشاندهنده عزم عبدالمهدی برای حرکت در این مسیر است. گفتنی است: برهم صالح نامزد اتحادیه میهنی کردستان عراق در جلسه عصر سه شنبه گذشته پارلمان عراق در دور دوم رای گیری نمایندگان پارلمان عراق با پیروزی قاطع (219 در مقابل 22 رای) بر رقیب اصلی خود فواد حسین نامزد حزب دموکرات کردستان عراق، سومین رئیس جمهوری عراق برای چهارمین دوره ریاست جمهوری این کشور پس از سقوط دیکتاتوری صدام معرفی شد. وی بلافاصله پس از انتخاب بعنوان رئیس جمهوری و ادای سوگند قانون اساسی، عادل عبدالمهدی را مامور تشکیل کابینه جدید این کشور کرد. عبدالمهدی پیش تر مورد توافق عمده ائتلاف های پیروز در انتخابات پارلمانی 22 اردیبهشت این کشور قرار گرفته بود و بدون مخالفت مشخصی بعنوان نخست وزیر جدید معرفی شد. خاورم*4*380**            "}