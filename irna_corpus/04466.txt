{"onTitr":"","titr":" 600 دانش آموز منتخب قرآنی در شهرری تجلیل شدند","describe":" شهرری- ایرنا- 600 دانش آموز منتخب مسابقات درس هایی از قرآن از سراسر مدارس شهرستان های استان تهران در آیینی امروز دوشنبه در تالار شیخ صدوق حرم مطهر عبدالعظیم (ع) تجلیل شدند.", "text":"به گزارش ایرنا، همایش تجلیل از دانش آموزان برگزیده مسابقات قرآنی و افتتاحیه بیست و هفتمین دوره مسابقه درس هایی از قرآن صبح امروز (دوشنبه) در حرم مطهرحضرت عبدالعظیم(ع) با حضور حجت الاسلام محسن قرائتی رییس ستاد اقامه نماز کشور، حجت الاسلام محمد موحدی نژاد مدیر موسسه ترویج فرهنگ قرآن، محمدرضا مسیب زاده مدیرکل قرآن، عترت و نماز وزارت آموزش و پرورش و دیگر مسئولان شهرستان ری برگزار و از دانش آموزان منتخب قرآنی تجلیل شد. حجت الاسلام محسن قرائتی در ادامه این همایش به اهمیت تجربه و نقش آن در زندگی اشاره کرد و گفت: افراد با تجربه دانسته ها و تجربه های خود را به جوانان انتقال دهند چرا که انتقال تجربه به دیگران اثرگذاری بسیاری دارد.وی با اشاره به اینکه قرآن بهترین سرمشق و الگو برای زندگی بشر محسوب می شود، عنوان کرد: قرآن یک کتاب مقدس و ارزشمندی است که تمام موضوعات علمی را در خود جای داده و می توان از آن برای هر موضوعی بهره گرفت.حجت الاسلام قرائتی افزود: 2 هزار و 600 نکته حقوقی در قرآن وجود دارد که امروزه همه آنها در دانشگاه ها تدریس می شود.وی بر اهمیت علم و دانش در دین مبین اسلام تاکید کرد و یادآور شد: برای هر انسانی واجب است در همه حال اهل خواندن و مطالعه باشد، چرا که کسب علم در اسلام محدودیت ندارد.رییس ستاد اقامه نماز کشور تصریح کرد: طلبه حوزه های علمیه و دانشجویان با فرا رسیدن تعطیلات تابستانه و میان ترم هرگز درس و مطالعه را رها نکنند.وی با اشاره به اینکه نظام آموزشی جامعه نیاز به یک تغییر و تحول اساسی دارد، تاکید کرد: آموزش و پرورش در حوزه مطالب درسی نیاز به تغییر و تحول دارد و باید مطالب اضافه و بی اثر از کتاب های درسی حذف شود.حجت الاسلام قرائتی یادآور شد: مولفان کتاب های درسی باید از قرار دادن مطالب بی اثر در زندگی و آینده دانش آموزان پرهیز کنند.وی با بیان اینکه مهارت آموزی معضل بیکاری را حل می کند، گفت: همه افراد جامعه از همان دوران تحصیل کسب مهارت های فنی و حرفه ای را در کنار تحصیل علم و دانش بیاموزند تا بعد از فارغ التحصیلی با معضلات متعدد مواجه نشوند.وی ادامه داد: اگر کسی دارای مهارت باشد در همه بخش های جامعه برای او کار وجود دارد و دیگر نگران شغل و آینده اش نخواهد بود.6003/1970            "}