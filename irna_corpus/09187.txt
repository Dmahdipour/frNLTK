{"onTitr":"","titr":" ورود گردشگران به کشور 51 درصد افزایش یافت","describe":" کاشان- ایرنا- معاون رئیس جمهوری و رئیس سازمان میراث فرهنگی، صنایع دستی و گردشگری گفت: بیش از 51 درصد افزایش گردشگر ورودی به کشور در 6 ماهه نخست سال 97 داشتیم که شاخصی بی مانند در چند دهه گذشته بشمار می آید.", "text":"به گزارش ایرنا، علی اصغر مونسان چهارشنبه شب در آیین بهره برداری  سه طرح میراث فرهنگی و گردشگری  در نطنز افزود: شرایط کنونی با توجه به بسته های ارزان سفر به ایران، مناسب برای حضور گردشگران است و می تواند به ارزآوری کمک کند.وی با اشاره به بیش از یک هزار و 900 طرح گردشگری در دست اجرا با ارزش نزدیک به 430 هزار میلیارد ریال، اظهارداشت: حوزه گردشگری توانسته یکی از بهترین امکانات را در زمینه اشتغال و درآمدزایی فراهم کند، از این رو کشوری با تاریخی پربار مانند ایران می تواند در کنار بهره برداری اقتصادی، جهت ترویج فرهنگ ناب اسلامی از حضور گردشگران خارجی بهره جوید.معاون رئیس جمهوری اضافه کرد: این مساله حتی می تواند در تعمیق روابط فرهنگی دولت ها نیز نقش موثری ایفا کند، به ویژه که گردشگری در کشور بر پایه میراث فرهنگی و صنایع دستی استوار است که اهمیت زیادی در حوزه کسب و کار دارد.وی با اشاره به آماده سازی 73 طرح هتلینگ در استان اصفهان اعلام کرد: سرمایه گذاران حوزه گردشگری حمایت می شوند و آمادگی برای همکاری از محل منابع صندوق توسعه ملی داریم.مونسان  ادامه داد : نزدیک به 600 واحد بوم گردی در دور دست ترین نقاط کشور امروز به کمک گردشگری آمده و بنا داریم که این رقم در آینده به نزدیک 2 هزار واحد برسد.وی همچنین به رشد 16 درصدی صادرات صنایع دستی اشاره کرد و یادآور شد: بیش از 500 میلیون دلار سال گذشته صادرات چمدانی داشتیم که امید است با کمک استادکاران به 2 میلیارد دلار افزایش یابد.  رئیس سازمان میراث فرهنگی، صنایع دستی و گردشگری فروش داخلی صنایع دستی را نزدیک به 14 هزار میلیارد ریال ذکر کرد.وی با اشاره به آثار تاریخی اظهارداشت: یک هزار و 600 طرح مرمت و احیا سال گذشته در حوزه معاونت میراث فرهنگی به انجام رسید که امید می رود تا پایان سال جاری به 2 هزار طرح برسد.مونسان با ابراز امیدواری در زمینه بازگرداندن میراث فرهنگی و اشیای تاریخی خارج شده از کشور افزود: سرباز هخامنشی که به مالکیت کشورمان درآمد، یکشنبه در آیینی ویژه رونمایی شده و پس از نمایش در شهرهای مختلف، به جایگاه اصلی خود باز خواهد گشت.وی با اشاره به فرایند ثبت جهانی بقعه نورالدین شیخ عبدالصمد نطنزی بیان کرد: جز دوره دفاع مقدس، از همه سهمیه سالانه برای ثبت جهانی آثار موجود در کشور استفاده شده است.رئیس سازمان میراث فرهنگی، صنایع دستی و گردشگری همچنین به مرمت آتشکده نطنز اشاره کرد و گفت: گنبد آتشکده باید تکمیل شود که در این راستا قرار بر همکاری سه جانبه میراث فرهنگی، راه و شهرسازی و شهرداری نطنز برای تامین اعتبار جهت تملک های مرتبط با این اثر تاریخی می باشد.به گزارش ایرنا، سه طرح با ارزش افزون بر 356 میلیارد ریال شامل ساخت یک هتل، بهسازی آتشکده ساسانی، بازسازی بافت تاریخی محله قصبه و محوطه مسجد جامع نطنز با حضور معاون رئیس جمهوری در این شهرستان به بهره برداری رسید.مونسان در ادامه سفر خود به شهرستان نطنز از یک کارگاه سرامیک سازی سنتی، موزه باستان‌ شناسی نطنز و اشیای محوطه باستانی 6 هزار ساله اریسمان، مسجد جامع و بقعه نورالدین شیخ عبدالصمد نطنزی دیدن کرد.شهرستان 47 هزار نفری نطنز با برخورداری از یک هزار و 800 اثر دارای ارزش تاریخی، طبیعی و معنوی (130 اثر ثبت ملی) در فاصله نزدیک به 125 کیلومتری شمال اصفهان قرار دارد.8123/6026            "}