{"onTitr":"","titr":" اثرهای تاریخی اردستان نیازمند اقدام های حفاظتی است","describe":" کاشان- ایرنا- فرمانده انتظامی اردستان بر لزوم اجرای جدی مسائل حفاظتی در مکان ها و اثرهای تاریخی این شهرستان از سوی دستگاه های ذی ربط تاکید کرد.", "text":"به گزارش خبرنگار ایرنا، سرهنگ غلامرضا هاشمی زاده روز سه شنبه در همایش آموزشی کارکنان یگان حفاظت میراث فرهنگی شهرهای شمالی اصفهان گفت: بیشتر اثرهای دارای ارزش تاریخی با تاسف فاقد امکانات حفاظتی و امنیتی هستند که اداره میراث فرهنگی، صنایع دستی و گردشگری باید در این زمینه اقدام کند.وی افزود: حصار کشی و نصب دوربین های مدار بسته در این گونه مکان ها از جمله راهکارهای حفاظت از اثرهای تاریخی است و باید مسئولان میراث فرهنگی به این مهم توجه بیشتری داشته باشند.فرمانده انتظامی اردستان همچنین از میراث فرهنگی درخواست کرد تا اطلاعات کاملی از مکان های تاریخی را در اختیار قرار دهد تا در صورت لزوم استفاده شود.وی در ادامه نیز بر رعایت شئونات اسلامی و محلی از سوی گردشگران داخلی و خارجی تاکید کرد و از دست اندرکاران خواست تا ورود و خروج گردشگران را به منطقه انتظامی اعلام کنند.مهدی شعبانی فر، دادستان عمومی و انقلاب اردستان نیز در این همایش با تاکید بر حمایت از ماموران حفاظت میراث فرهنگی بیان کرد: ضابطان موظف هستند که جرم های مشهود را تا یک ساعت در قالب گزارشی مستند اعلام کنند تا مورد پیگیری قانونی قرار بگیرد. اردستان با برخورداری از یک اثر تاریخی ثبت جهانی، 67 اثر ثبتی در فهرست آثار ملی، 2 بافت تاریخی و 78 محوطه باستانی در فاصله 118 کیلومتری شمال شرقی اصفهان واقع است.7431/8123            "}