{"onTitr":" شاعر آیینی برجسته کشور:    ","titr":" شاعران و شعرهای عاشورایی به مردم معرفی شوند","describe":" سنندج – ایرنا – یکی از شاعران آیینی برجسته کشور در حاشیه هشتمین نمایشگاه بین المللی کتاب کردستان گفت: معرفی شاعران وشعرهای آیینی به ویژه اشعار عاشورایی به مردم امری ضروری است.", "text":"به گزارش خبرنگار ایرنا، علیرضا قزوه در حاشیه دومین روز از هشتمین نمایشگاه بین المللی کتاب استان کردستان طی نشستی با خبرنگاران استان اظهار داشت: خدمتی که اهل سنت به شعر عاشورایی کرده کمتر از شعرای اهل تشیع نیست.وی اضافه کرد: وقتی در گستره هزار و 100 سال گذشته شعر فارسی را مرور می کنیم پی به وجود چهره های شاخصی از شاعران اهل سنت می بریم که در روزگار سختی از شعر عاشورایی دفاع کردند و این را به عنوان میراث به ما رساندند.این شاعر آیینی برجسته ایرانی با اشاره به اینکه شعر عاشورایی فقط میراث شیعیان نیست، افزود: بیدل دهلوی و اقبال لاهوری شاعران اهل سنتی هستند که بیشترین خدمت را به شعر اهل بیت کردند.قزوه با بیان اینکه حتی شعر عاشورایی در ادبیات دیگر ادیان هم چون هندوها ریشه دارد، گفت: بعد از پیروزی انقلاب اسلامی ایران شعر عاشورایی هم از لحاظ کمی وهم کیفی رشد خوبی کرد.وی یادآور شد: شعر عاشورایی با خطبه های حضرت زینب(س) و امام سجاد(ع) در صحرای کربلا آغاز شد و در قرن های سوم و چهارم هجری شمسی هم در شعر تمامی شاعران ما اشاره هایی به ماجرای عاشورا شده است.این شاعر آیینی و انقلابی برجسته ایرانی دلیل اینکه شعر عاشورایی و شاعران این حوزه به اندازه شاعران گذشته شناخته شده نیستند را عدم معرفی آنها به مردم عنوان کرد.قزوه با اشاره به نزدیک شدن به ایام راهپیمایی بزرگ اربعین گفت: زمانی هدف واقعی این راهپیمایی عظیم تحقق می یابد که در کنار شیعیان، اهل سنت هم حضور پیدا کند.وی اضافه کرد: یکی از نکات حائز اهمیت، استقرار موکب بودایی ها در مسیر کربلا و در ایام راهپیمایی اربعین بود و این بدین معناست که آنها امام حسین(ع) را به عنوان الگوی بشریت قبول دارند.این شاعر آیینی و انقلابی برجسته ایرانی با اشاره به اینکه اربعین باید نمایش صحن بزرگان مذاهب و ادیان مختلف باشد، افزود: در مسیر آزادی قدس هم پرچمدار باید اهل سنت باشد و ما شیعیان باید دنبال آنها از کربلا تا قدس حرکت کنیم.هشتمین نمایشگاه بین المللی کتاب از ١٨ تا ٢٣ مهر ٩٧ در محل دایمی نمایشگاه های بین المللی شهر سنندج دایر است.٦٣٦ ناشر برای شرکت در این دوره از نمایشگاه کتاب در کردستان ثبت نام کردند و کتاب های خود را در ٢٣٠ غرفه به نمایش گذاشته اند، غرفه ها شامل ٢٠٥ مورد ویژه ناشران خارج از استان و ٢٥ غرفه برای ناشران استانی است.٤١٢ ناشر داخلی و خارجی در این نمایشگاه حضور دارند، این دوره از نمایشگاه کتاب با شرکت ٣٦٢ ناشر و نمایندگی داخلی شامل ١٩٥ ناشر مستقل، ١٥٧ ناشر نمایندگی، ١٠ ناشر استانی و ٥٢ ناشر لاتین بر پا شده است.کتاب های این نمایشگاه با حداقل ٣٠ درصد تخفیف شامل ٢٠ درصد از طریق بن های خرید کتاب و تخفیف ١٠ درصدی ناشران به علاقه مندان به کتاب و کتابخوانی عرضه می شود. 7348/6108            "}