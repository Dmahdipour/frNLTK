{"onTitr":"","titr":" ساختمان قرارگاه پلیس راه قم به بهره برداری رسید","describe":" قم- ایرنا- ساختمان جدید قرارگاه پلیس راه استان قم، روز یکشنبه همزمان با هفته نیروی انتظامی، طی آیینی با حضور سردار حسین اشتری فرمانده ناجا و مسئولان استانی به بهره برداری رسید.", "text":"به گزارش ایرنا به نقل از روابط عمومی اداره کل راهداری و حمل و نقل جاده ای قم، فرمانده نیروی انتظامی جمهوری اسلامی در این آیین گفت: خدمت در پلیس راه و تلاش در راستای کاهش تلفات جاده ای یک عبادت است.سردار حسین اشتری همچنین با اشاره به ترافیک محورهای جاده ای استان قم در تعطیلات عید نوروز، افزود: اقدام های موثری برای مدیریت ترافیک جاده ای صورت گرفته که باید تقویت شود.* مدیرکل راهداری و حمل و نقل جاده ای قم نیز در این آیین با اشاره به این که هفته نیروی انتظامی فرصت مغتنمی برای تقدیر از خدمات حافظان امنیت و ضابطان قضایی است، گفت: بی تردید تامین ایمنی جاده ای، در سایه تعامل 2 خانواده نیروی انتظامی و راهداری امکان پذیر است.ابوالفضل جمالی افزود: آمار تلفات جاده ای استان قم در سال گذشته 34 درصد کاهش یافته است که مرهون تلاش جمعی مسئولان و تعامل مناسب نیروی انتظامی و راهداری و حمل و نقل است.وی با اشاره به این که اداره کل راهداری، تهیه و تجهیز اماکن استقرار پلیس راه در قالب احداث قرارگاه، پاسگاه، ابنیه و استقرار تیم های فصلی را برعهده دارد، ادامه داد: در این راستا، عملیات اجرایی مرحله نخست طرح احداث پاسگاه پلیس راه قم - سلفچگان به پایان رسیده و مراحل اجرایی مرحله دوم آن نیز درحال تکمیل است.به گفته وی، عملیات اجرایی احداث پاسگاه پلیس راه در محور قدیم قم - تهران نیز به زودی آغاز می شود.ساختمان جدید ستاد فرماندهی پلیس راه استان قم در زمینی به مساحت 2 هزار و 167 مترمربع و با زیر بنای یک هزار و 170 متر مربع، در قالب 2 ساختمان اصلی و جانبی احداث شده است؛ هزینه ساخت این بنا افزون بر 32 میلیارد و 500 میلیون ریال است که از محل اعتبارات سازمان راهداری و حمل و نقل جاده ای تامین شده است.سردار حسین اشتری در سفر یک روزه به قم ضمن زیارت بارگاه ملکوتی حضرت معصومه (س) با شماری از مراجع تقلید دیدار و گفت و گو کرد. از سیزدهم تا نوزدهم مهرماه با شعار« پلیس مقتدر، امین مردم» به عنوان هفته نیروی انتظامی نامگذاری شده است. /2085/ 1175            "}