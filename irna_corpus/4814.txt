{"onTitr":"","titr":" وزیر ورزش: قانون بازنشسته‌ها در ورزش هم لازم‌الاجراست","describe":" جاکارتا - ایرنا - وزیر ورزش و جوانان گفت: قانون منع بکارگیری بازنشسته‌ها در دستگاه های دولتی، برای تمام وزارتخانه ها جنبه اجرایی دارد که ما نیز در ورزش به آن تمکین می کنیم.", "text":"به گزارش خبرنگار اعزامی ایرنا به جاکارتا، «مسعود سلطانی‌فر» روز دوشنبه در حاشیه بازی های پاراآسیایی 2018 اندونزی درباره وضعیت «مهدی تاج» و «احمد ضیایی»، رئیسان فدراسیون‌های فوتبال و والیبال بر اساس قانون منع بازنشسته ها تصریح کرد که این قانون برای تمام بازنشسته‌ها لازم‌الاجراست.رئیس جمهوری 27 شهریور ماه امسال قانون اصلاح ممنوعیت بکارگیری بازنشستگان را برای اجرا ابلاغ کرد. البته جانبازان بالای 50 درصد ، آزادگان بالای سه سال اسارت و فرزندان شهدا از شمول این قانون مستثنی هستند.این در حالی است که وضعیت درصد جانبازی رئیس فدراسیون فوتبال مدت ها خبرساز شده و تاکنون خبر دقیقی از وضعیت جانبازی وی اعلام نشده است.روز گذشته معاون توسعه ورزش قهرمانی و حرفه ای وزارت ورزش و جوانان شمار قطعی رئیسان فدراسیون های بازنشسته این وزارتخانه را بر اساس قانون منع بکارگیری بازنشسته ها در دستگاه های اجرایی 12 نفر و از این تعداد اسامی هفت بازنشسته را اعلام کرد.به گفته محمد رضا داورزنی «علی رضا رحیمی» رئیس فدراسیون هندبال، «محمد درخشان» رئیس فدراسیون جودو ، «مصطفی کریمی» رئیس فدراسیون ورزش های ناشنوایان، «بهرام شفیع» رئیس فدراسیون هاکی، «محمد علی صبور» رئیس فدراسیون سه گانه و «غلامرضا امینی» و «احمد ضیایی» رئیسان فدراسیون قایقرانی و والیبال در فهرست بازنشسته ها قرار دارند.وزیر ورزش و جوانان در بخش دیگری از سخنان خود به تاثیر نوسانات ارزی بر ورزش و تدابیر وزارت ورزش و جوانان برای رفع این موضوع اشاره کرد و یادآور شد: با توجه به این شرایط ورزش از ارز ثانویه استفاده خواهد کرد که هماهنگی های لازم با بانک مرکزی هم انجام شد و به مرور زمان نیاز بخش‌های ورزشی در این زمینه برطرف می شود.سلطانی‌فر قیمت دلار در بازار ثانویه را حدود هفت هزار تومان عنوان کرد و گفت که ما از همین سهمیه ارزی استفاده می کنیم و اعزام ها بر همین مبناست و از این هفته بخش‌های مختلف ورزش از ارز ثانویه استفاده می کنند.وزیر ورزش و جوانان در واکنش به اعلام فدراسیون کشتی در اعزام ترکیب ناقص تیم‌های ملی کشتی به مسابقات قهرمانی جهان  اظهار داشت: در آخرین جلسه‌ای هفته گذشته با رسول خادم، قرار شد تیم با ترکیب کامل راهی مجارستان شود.وی ادامه داد:  فدراسیون کشتی هم در این اعزام قرار است ارز  لازم را از بازار ثانویه دریافت کند.مقام عالی ورزش کشور در پاسخ به این پرسش که پرسپولیسی‌ها در آستانه دیدار برگشت مرحله نیمه نهایی لیگ قهرمانان آسیا نیاز به تامین منابع مالی دارند، را به فرصت دیگری موکول کرد.وزیر ورزش و جوانان در پایان گفت که پاداش مدال آوران بازی‌های آسیایی و پاراآسیایی یکسان پرداخت می شود.سومین دوره بازی های پاراآسیایی 2018 در روزهای 14 تا 21 مهر با حضور 2 هزار و 880 ورزشکار از 41 کشور در 18 رشته ورزشی به میزبانی جاکارتا برگزار می شود.در این بازی ها ٦٨٥ مدال توزیع می شود که از این تعداد ٣٠٠ نشان برای زنان، ٣٤٣ مدال برای مردان و ٤١ گردن آویز در میکس و تیمی است.ایران با 209 ورزشکار و در 13 رشته ورزشی راهی سومین دوره بازی های پاراآسیایی 2018 جاکارتا شده است.ورزشی**9250**2052**1597            "}