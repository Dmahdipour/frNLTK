{"onTitr":" معاون وزیر جهاد کشاورزی:    ","titr":" باغات مدرن ورمنجه کرمانشاه در سطح کشور نمونه است","describe":" کرمانشاه - ایرنا - معاون امور باغبانی وزیر جهاد کشاورزی، باغات مدرن ورمنجه کرمانشاه را یکی از باغات نمونه کشور دانست و گفت: این باغ ها می تواند به عنوان الگوی آموزشی مورد استفاده کارشناسان و خبرگان کشاورزی قرار گیرد.", "text":"به گزارش ایرنا، محمدعلی طهماسبی روز دوشنبه در حاشیه بازدید از باغات مدرن ورمنجه کرمانشاه افزود: هر چند این باغ در محیطی کم بازده و سنگلاخی قرار گرفته، اما با توجه به اینکه در این باغ از پایه های جدید رویشی و تکنیک های نوین باغبانی استفاده شده، در سال سوم به بازدهی مناسبی رسیده است.او اظهار داشت: از آنجا که این باغ در یک منطقه ایزوله احداث شده می تواند منبع ذخیره ژنتیکی مناسبی برای تامین پیوندک مورد نیاز باغات استان باشد.معاون امور باغبانی وزارت جهاد کشاورزی در ادامه افزود: یکی از طرح هایی که در راستای اقتصاد مقاومتی توسط وزارت جهاد کشاورزی به استان ها ابلاغ شده، کاشت باغ با گونه های مثمر در اراضی شیبدار و دیم زارها و عرصه های منابع طبیعی کم بازده است.طهماسبی تصریح کرد: استان کرمانشاه با توجه به بارش های مناسبی که دارد مستعد توسعه باغات در اراضی شیبدار است.وی اضافه کرد: طبق نظر کارشناسان مناطقی که 300 تا 350 میلیمتر بارندگی در سال دارند می توانند گونه های کم آبر از جمله زرشک، گل محمدی، بادام، سماق، عناب و انگور را توسعه دهند.طهماسبی گفت: در برنامه ششم توسعه، کاشت 100 هزار هکتار گونه های مثمر به شیوه کاشت در اراضی شیبدار از برنامه های وزارت جهاد کشاورزی است.وی با اشاره به خاک حاصلخیز و آب مناسب در استان کرمانشاه تصریح کرد: لازم است مسئولان بخش کشاورزی با همکاری فرمانداران و بخشداران، از عرصه ها برای ایجاد باغات و در نتیجه ایجاد اشتغال و درآمد برای روستائیان استفاده کنند.او با اشاره به اهمیت صرفه جویی در مصرف آب و استفاده حداکثری از باران افزود: یکی از سیاست ها در توسعه باغات در اراضی شیبدار استفاده از آب سبز می باشد.معاون باغبانی وزارت جهاد کشاورزی در سفر سه روزه به کرمانشاه به همراه رئیس سازمان جهاد کشاورزی استان، معاون بهبود تولیدات گیاهی سازمان، مدیر باغبانی و فرمانداران و بخشداران شهرستانها ضمن بازدید از طرح های باغبانی و گلخانه های شهرستان کرمانشاه، دالاهو، روانسر، پاوه، هرسین، صحنه و سنقر و کلیایی، از نزدیک در جریان روند توسعه این طرح ها قرار گرفت و مسائل و نکات فنی را به مجریان و کارشناسان طرح ها توصیه کرد.40 هزار و 66 هکتار باغ مدرن و سنتی در استان کرمانشاه وجود دارد که از این میزان 33 هزار و 500 هکتار بارور است و سالانه 300 هزار تن انواع محصولات از این باغات تولید می شود.استان کرمانشاه 946 هزار و 871 هکتار زمین کشاورزی آبی و دیم دارد که سالانه بیش از چهار میلیون و 600 هزار تن محصولات کشاورزی در این استان تولید می شود.انگور، انجیر، سیب، گیلاس، خرما، مرکبات، زیتون و گردو عمده محصولات باغی استان کرمانشاه است.3033/8066            "}