{"onTitr":"","titr":" توسعه روستاها  کلید رونق اقتصادی  تیران و کرون است","describe":" اصفهان - ایرنا - اجرای برخی طرح های کشاورزی و گردشگری در روستاهای تیران وکرون ، زمینه  توسعه در دیگر بخش های اقتصادی این شهرستان را فراهم کرده است.", "text":"مجید حججی فرماندار تیران و کرون ظرفیت و استعداد روستاهای این  شهرستان را  به عنوان بستری برای سرمایه گذاری در بخش کشاورزی و گردشگری ارزیابی کرد.وی روز یکشنبه در گفت و گو با ایرنا افزود : احداث گلخانه های سبزی و صیفی، کاشت گیاهان دارویی و افزایش سطح زیرکشت دانه های روغنی از جمله بسترهای سرمایه گذاری کشاورزی روستایی این منطقه است.فرماندار تیران و کرون  به مشکل کمبود آب و ضرورت حفظ اشتغال مردم روستایی برای تامین معیشت اشاره کرد و گفت: کشت گیاهان دارویی و دانه های روغنی به دلیل مصرف کم آب مورد توجه قرار گرفته و هم اینک بیش از 300 هکتار این شهرستان به این نوع گیاهان اختصاص یافته است.وی همچنین از اجرای روش های نوین کشاورزی در باغ ها و اراضی کشاورزی خبرداد و گفت: یکپارچه سازی اراضی کشاورزی، استفاده از روش های نوین آبیاری، استفاده از ماشین آلات در مراحل کاشت، داشت و برداشت و ارائه برنامه های آموزشی در راستای افزایش تولید انجام می شود.حججی یادآوری کرد : در سرمایه گذاری های کشاورزی زمینه اشتغال بیش از سه هزار نفر فراهم شده که بخش زیادی از این افراد را روستاییان تشکیل می دهند. فرماندار شهرستان تیران و کرون با اشاره به وجود ظرفیت های گردشگری در روستاهای تیران و کرون گفت: روستای چشمه احمدرضا، کردعلیا، جاجا و خمیران مقصد گردشگران است که طرح هادی آن ها به روستای گردشگری بازنگری می شود.وی با بیان اینکه این ظرفیت ها در گذشته مغفول مانده است ، گفت : جذب سرمایه گذار برای فعالیت های گردشگری انجام شده اما بعضی از دستگاه های خدمات رسان اجرای طرح ها را در بوروکراسی سخت اداری گرفتار کرده اند.حججی ادامه داد: بوم گردی در روستاهای این شهرستان رونق گرفته و مراکز تاریخی همانند شهر زیر زمینی، حمام تاریخی، برج کبوتر و قلعه های تاریخی برای بازدید گردشگران مرمت و آماده شده است.فرماندار شهرستان تیران و کرون با بیان اینکه 12 روستای این شهرستان به شبکه آب شرب متصل نیست  افزود: برای رفع مشکل آبرسانی روستاییان به بیش از 100 میلیارد ریال اعتبار نیاز است.وی گفت: امسال 30 میلیارد ریال از محل اعتبارات شهرستانی برای اجرای طرح های آبرسانی و اصلاح شبکه اختصاص یافته است.فرماندار تیران و کرون  همچنین با اشاره به آسیب های اجتماعی در روستاها، گفت: کمیته فرهنگی برای کاهش آسیب های اجتماعی روستایی تشکیل شده و دستگاه های فرهنگی برنامه های آموزشی را ارائه می کند.وی اضافه کرد: آگاهی بخشی برای کاهش آسیب های اجتماعی از جمله اعتیاد به مواد مخدر در اولویت قرار دارد.فرماندار شهرستان تیران و کرون با اشاره به جمعیت قابل ملاحظه روستایی این شهرستان نیز گفت : توزیع منابع و امکانات در بخش های روستایی این منطقه همواره مورد توجه بود که طی سال های اخیر هوشمندسازی مدارس، توسعه امکانات فرهنگی و ورزشی، توسعه زیرساخت ها از جمله برق و گاز و آسفالت معابر انجام شده است.شهرستان تیران و کرون دارای بیش از 71 هزار نفر جمعیت و بیش از 40 روستا با جمعیتی افزون بر 42 هزار نفر است. 15 مهرماه به عنوان روز روستا و عشایر نامگذاری شده است.7131/ 6022            "}