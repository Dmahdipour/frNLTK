{"onTitr":" مدیر عامل تیم فوتبال ساحلی شهید جهان نژادیان آبادان:    ","titr":" بدون حامی مالی در لیگ برتر نمی توان نتیجه گرفت","describe":" آبادان - ایرنا - مدیر عامل تیم فوتبال ساحلی شهید جهان نژادیان آبادان گفت: نتیجه گیری در لیگ برتر مستلزم داشتن حامی مالی است این در حالی است که این تیم بدون اسپانسر در مسابقات حضور یافته است.", "text":"عبدالله جهان نژادیان روز شنبه در گفت و گو با ایرنا اظهار داشت: برای حضور در لیگ برتر فوتبال ساحلی بیش از چهار میلیارد ریال هزینه شد که از این مبلغ فقط 500 میلیون ریال توسط سازمان منطقه آزاد اروند تامین شد.وی با انتقاد از حمایت نکردن ارگان های آبادانی از این تیم افزود: این تیم سال ‌هاست که با هزینه شخصی اداره می‌ شود و برای پرداخت قراردادها با مشکل شدید مالی مواجه هستیم اما با تمام این مشکلات در لیگ امسال نتایج خوبی کسب کردیم.مدیر عامل تیم فوتبال ساحلی شهید جهان نژادیان آبادان گفت: در شهرهای دیگر که بنگاه های اقتصادی مانند پالایشگاه، پتروشیمی، اداره بندر و گمرک وجود ندارد تیم ها به خوبی حمایت می شوند ولی در آبادان با وجود این بنگاه های اقتصادی پر درآمد هیچگونه حمایتی از تنها نماینده استان خوزستان در لیگ برتر فوتبال ساحلی نمی شود.جهان نژادیان با تاکید بر این که فوتبال ساحلی هیچ گونه درآمدی ندارد افزود: به جز لیگ برتر فوتبال و لیگ دسته 1و 2 سایر رشته ‌ها درآمد چندانی ندارند و نیازمند حمایت هستند.وی تصریح کرد: با توجه به کیفیتی که امسال تیم داشت اگر در این فصل سه بازیکن جذب می کردیم حتما جز مدعیان قهرمانی بودیم ولی بدلیل مشکلات مالی، توانایی جذب بازیکن غیر بومی نداشتیم.مدیر عامل تیم فوتبال ساحلی شهید جهان نژادیان آبادان گفت: این تیم در فصل جاری برای مسافرت به شهرهای دیگر هم با مشکل مالی مواجه بود . با چند ارگان برای حل این مشکل مذاکره شدم ولی نتیجه ای حاصل نشد.تیم فوتبال ساحلی شهید جهان نژادیان آبادان شامگاه جمعه از هفته بیستم رقابت های لیگ برتر کشور با نتیجه 13 بر 3 میهمانش پیام کویر اردکان را شکست داد تا در یک هفته مانده به پایان این رقابت ها با 27 امتیاز در رده هفتم جدول قرار گیرد.7104/6068            "}