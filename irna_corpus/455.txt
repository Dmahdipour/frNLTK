{"onTitr":"","titr":" ارایه آموزش های عمومی باعث کاهش ابتلا به آنفلوآنزا می شود","describe":" زنجان - ایرنا - معاون بهداشتی دانشگاه علوم پزشکی و خدمات بهداشتی و درمانی زنجان گفت: ارتقا و افزایش آموزش های عمومی در کاهش شمار مبتلایان به آنفلوانزا نقش مهم دارد و در این میان رعایت نکاتی پیشگیرانه اهمیت بسزایی دارد.", "text":"دکتر محمد رضا صائینی روز جمعه در گفت و گو با خبرنگار ایرنا افزود: بر این اساس به عموم مردم توصیه می شود علاوه بر رعایت بهداشت فردی شستشوی دستها با آب و صابون نیز به میزان 50 تا 70 درصد فرد را در مقابل بیماری آنفلوانزا ایمن می کند. این مسئول خاطرنشان کرد: رعایت آداب تنفسی از قبیل عطسه و روبوسی نیزمی تواند در کاهش انتقال ویروس آنفلوانزا مفید و اثر گذار باشد. وی بیان کرد: در صورت ابتلای فرد به این نوع بیماری نیز توصیه می شود استراحت کامل داشته و برای بهبودی مایعات، ویتامین، میوه و سبزیجات سالم مصرف کند. این مسئول اظهار داشت: افرادی که سابقه حساسیت به زرده تخم مرغ دارند از تزریق واکسن آنفلوانزا باید خودداری کنند. به گفته وی، زرده تخم مرغ محیط کشت واکسن آنفلوانزای انسانی است و بر این اساس تزریق این واکسن به افراد با سابقه حساسیت به تخم مرغ توصیه نمی شود. معاون بهداشتی دانشگاه علوم پزشکی و خدمات بهداشتی و درمانی زنجان گفت: طبق پیش بینی ها و برنامه ریزی انجام گرفته تدابیر لازم از قبیل امکانات و تجهیزات لازم برای مقابله با بیماری آنفلوانزا در این استان اندیشیده شده است.    این مسئول تاکید کرد: هم اکنون واکسن آنفلوانزای مورد نیاز گروههای هدف در تمامی داروخانه ها و مراکز درمانی تحت پوشش دانشگاه علوم پزشکی استان توزیع شده و مشکلی در این ارتباط وجود ندارد. وی، افراد بالای 65 سال، مبتلایان به بیماری های قلبی و عروقی، فشار خون،دیابت، افرادی که سیستم ایمنی ضعیفی دارند،سرطانی ها، کم خونی داسی شکل، بیماران کلیوی ، تالاسمی ،کلیوی و مادران باردار را از جمله گروههای هدف برای تزریق واکسن آنفلوانزا ذکر کرد. این مسئول بهداشتی ادامه داد: بر این اساس افراد زیر 18 سال به دلایلی آسپرین مصرف می کنند نیز باید نسبت به تزریق این نوع واکسن اقدام کنند. وی اضافه کرد: شاغلان مراکز بیمارستانی اعم از کارکنان اورژانس، بخش های آی سی یو، سی سی یو، نیروهای خدماتی،بخش مبارزه با بیماری ها،دامپزشکان و محیط بانان نیز طبق برنامه اعلام شده واکسن آنفلوانزا تزریق می کنند. صائینی افزود: با توجه به پیش بینی انجام گرفته شیوع این بیماری در استان از اواخر آبان آغاز و در ماه آذر به اوج خود می رسد که در این راستا دانشگاه علوم پزشکی زنجان پیش بینی مقابله ای را در این بخش مورد توجه قرار داده است. وی اظهار داشت: این معاونت نیز علاوه بر آموزش تیم های واکنش سریع در صورت شیوع بیشتر این بیماری و داروی مورد نیاز در انبارها را ذخیره سازی کرده و مشکلی دراین بخش وجود ندارد. به گزارش ایرنا، آنفلوآنزا بیماری ویروسی حاد دستگاه تنفسی است که با تب، سردرد، درد عضلانی، تعریق، آب ریزش بینی، گلودرد و سرفه تظاهر می کند. در این بیماری سرفه اغلب شدید و برای مدتی ادامه می یابد ولی سایر نشانه های بیماری بعد از دو تا هفت روز خود به خود بهبود می یابد. 9646/8068            "}