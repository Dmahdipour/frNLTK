{"onTitr":" فرمانده انتظامی کهگیلویه و بویراحمد:    ","titr":" مردم و رسانه ها بهترین پشتوانه برای ایجاد امنیت هستند","describe":" یاسوج- ایرنا- فرمانده انتظامی کهگیلویه و بویراحمد گفت: مردم و رسانه های ارتباط جمعی بهترین پشتوانه این نیرو برای ایجاد نظم، امنیت پایدار و آسایش در جامعه هستند.", "text":"به گزارش ایرنا، سردار مهدی انصاری روز شنبه در نشست هم اندیشی با جمعی از خبرنگاران کهگیلویه و بویراحمد در یاسوج به مناسبت هفته نیروی انتظامی اظهار داشت: وظایف و رسالت های مهم اصحاب رسانه برای افزایش سطح آگاهی مردم در زمینه های گوناگون بر هیچ فردی پوشیده نیست.وی افزود: کار رسانه و پلیس به ویژه برای تحقق امنیت در جامعه لازم و ملزوم و به نوعی مکمل یکدیگر هستند.فرمانده انتظامی کهگیلویه و بویراحمد با اشاره به اینکه نیروی انتظامی و رسانه های ارتباط جمعی رسالت های مشترک متعددی دارند، بیان کرد: ایجاد امید و نشاط در جامعه، مقابله با جنگ نرم دشمنان و اجتماعی کردن پیشگیری از وقوع جرم از جمله وظایف مشترک این نیرو و رسانه ها با دیگر نهادهای فرهنگی است.سردار انصاری عنوان کرد: بستر امنیت اجتماعی در تعامل پلیس با مردم، رسانه های ارتباط جمعی و نهادهای فرهنگی تحقق می یابد.وی ابراز داشت: یکی از هدف گذاری های اصلی نیروی انتظامی کهگیلویه و بویراحمد در انجام مأموریت های پلیسی خود کسب رضایتمندی مردم است.سردار انصاری گفت: برخورد قاطع با جرایم مشهود و منافی عفت، اخلالگران نظم و امنیت عمومی و مبارزه جدی با قاچاقچیان مواد مخدر از اولویت های مهم نیروی انتظامی کهگیلویه و بویراحمد در سال جاری است.مدیرکل روابط عمومی و امور بین الملل استانداری کهگیلویه و بویراحمد نیز گفت: نیروی انتظامی می تواند از ظرفیت چشمگیر رسانه ها در راستای اجرای هر چه بهتر برنامه ها و ماموریت های خود برای تأمین نظم، امنیت و آرامش در جامعه بهره گیرد. سید محمد تقوی اظهار داشت: اولویت اصلی و محور مشترک فعالیت تمامی خبرنگاران و رسانه های ارتباط جمعی کهگیلویه و بویراحمد حفظ وجهه، شأن و جایگاه این استان با شفاف سازی، انتشار خبرهای امیدوار کننده و جلوگیری از بروز شایعات باشد.وی افزود: برخی رسانه ها و شبکه های اجتماعی بی هویت در کهگیلویه و بویراحمد با دامن زدن به شایعات بی پایه و اساس وجهه این استان را نزد افکار عمومی خدشه دار می کنند.مدیرکل روابط عمومی و امور بین الملل استانداری کهگیلویه و بویراحمد بیان کرد: تمامی مدیران اجرایی این استان با توجه به تأکید علی محمد احمدی استاندار استان موظف به بیان عملکرد، خدمات و دستاوردهای دولت در ابعاد مختلف از طریق رسانه ها هستند.تقوی عنوان کرد: خبرنگاران کهگیلویه و بویراحمد در صورت مشاهده هرگونه کوتاهی یا سهل انگاری از سوی مدیران اجرایی استان در این زمینه می توانند اسامی آنان را اعلام کنند.وی ابراز داشت: استانداری کهگیلویه و بویراحمد نیز با این عده از مدیران اجرایی استان برخورد جدی خواهد کرد.13 تا 19 مهر امسال به عنوان هفته نیروی انتظامی نامگذاری شده است.7535/1662            "}