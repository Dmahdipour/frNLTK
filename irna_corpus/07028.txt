{"onTitr":" سرمربی تیم شهرداری ارومیه:    ","titr":" کیفیت تیم های حاضر در لیگ برتر والیبال کشور یکسان است","describe":" ارومیه- ایرنا- سرمربی تیم والیبال شهرداری ارومیه با اشاره به پراکندگی بازیکنان ملی پوش و باتجربه در ترکیب اغلب تیم های لیگ برتری، گفت: امسال کیفیت تیم های حاضر در این لیگ یکسان است و به همین علت، سال سختی برای تمامی تیم های حاضر رقم خواهد خورد.", "text":"جاوید محسنی نیا روز شنبه در گفت و گو با خبرنگار ایرنا افزود: در سال های گذشته اغلب بازیکنان مطرح و صاحب نام در یک یا 2 تیم حضور داشتند ولی امسال این اتفاق صورت نگرفته و بیشتر تیم های حاضر در لیگ برتر از قدرت یکسانی برخوردار است.وی بیان کرد: تیم شهرداری جوان ارومیه پس از کسب عنوان نایب قهرمانی لیگ دسته یک فصل گذشته امسال با قدرت تمام وارد رقابت های لیگ برتر شده است.وی ادامه داد: ترکیب تیم شهرداری ارومیه از بازیکنان بومی و جوان تشکیل شده و فقط بازیکنانی با تجربه ای همچون فرهاد پیروت پور، عبدالرضا علیزاده، معین رحیمی و بهرام فرید را در کنار جوانان به خدمت گرفته ایم.سرمربی تیم والیبال شهرداری ارومیه گفت: تمرینات آمادگی تیم از ماه گذشته آغاز و بازیکنان حاضر آمادگی بسیار خوبی دارند.محسنی نیا از برگزاری چند دیدار تدارکاتی با تیم والیبال شهرداری تبریز خبر داد و افزود: پیش از این قرار بود چندین دیدار دوستانه با تیم دورنا اسپور ارومیه داشته باشیم که از این تصمیم منصرف شدیم.وی ادامه داد: نخستین دیدار تیم والیبال شهرداری ارومیه 25 مهر ماه جاری در سال غدیر ارومیه برگزار می شود و در هفته دوم نیز میهمان تیم گنبد خواهیم بود.وی اضافه کرد: هیچ یک از بازیکنان بومی و ملی پوش ارومیه با تیم شهرداری ارومیه قرارداد ندارند و با کمترین مبالغ به ترکیب سایر تیم های حاضر در لیگ برتر ایران پیوسته اند که ما نیز به تصمیم آنها احترام می گذاریم.به گزارش ایرنا امسال 2 تیم با حمایت شهرداری و یک تیم با حمایت بخش خصوصی از شهر ارومیه در رقابت های لیگ برتر کشور حاضر می شوند.بر اساس قرعه کشی تیم دورنا اسپور ارومیه در خانه حریف مقابل فولاد سیرجان ایرانیان به میدان می رود، چی چست ارومیه میزبان شهرداری تبریز خواهد بود و شهرداری ارومیه از پیکان تهران پذیرایی می کند.تیم های شهروند اراک، خاتم اردکان، پیکان تهران، فولاد سیرجان ایرانیان، شهرداری تبریز، کاله آمل، سایپا تهران، عقاب نهاجا، خراسان رضوی، چی چست، دورنا ارومیه، شهرداری ارومیه، شهرداری ورامین و شهرداری گنبد 14 تیم حاضر در رقابت های لیگ برتر امسال است.والیبال ارومیه با پیشینه درخشان به جز مقام قهرمانی جام کوروش در سال 1350 هیچ مقام قهرمانی دیگری ندارد و هواداران والیبال دوست این شهر همچنان در حسرت کسب کاپ طلایی و راهیابی به جام باشگاه های آسیا هستند. تیم والیبال شهرداری ارومیه سال گذشته با هدایت ساسان خداپرست موفق به حضور در دیدارهای پلی آف نشد و در رتبه دهم جدول قرار گرفت.انحلال باشگاه شهرداری ارومیه هم که چندی پیش از سوی برخی از مسوولان اعلام شده بود، در هاله ای از ابهام است و پرونده آن پس از مخالفت از سوی فرماندار ارومیه برای بررسی بیشتر به شورای حل اختلاف ارجاع شده است.تمرین های تیم بومی و جوان والیبال شهرداری ارومیه و تیم دورنا اسپور ارومیه به ترتیب با سرمربیگری جاوید محسنی نیا و محمد وکیلی هم اکنون با جدیت تمام زیر نظر کادر فنی برای حضوری شایسته در رقابت های لیگ برتر کشور در حال برگزاری است.سرمربی، کادر فنی و حتی بازیکنان تیم چی چست ارومیه هنوز مشخص نشده است و مسوولان باشگاه شهرداری ارومیه برای تشکیل یا واگذاری این تیم،  تصمیم نهایی و قاطعی اعلام نکرده اند ولی برای حفظ سهمیه نام این تیم را در مراسم قرعه کشی شرکت داده اند.7156/2093            "}