{"onTitr":"","titr":" مستمری مددجویان بهزیستی در دولت تدبیر چهار برابر شد","describe":" ساری - ایرنا - معاون توسعه مدیریت و منابع سازمان بهزیستی کشور گفت که مستمری مددجویان این سازمان از ابتدای فعالیت دولت تدبیر و امید تاکنون چهار برابر شده است.", "text":"به گزارش خبرنگار ایرنا، غلامرضا عباس پاشا روز چهارشنبه در همایش سراسری معاونان پشتیبانی ادارات کل بهزیستی کشور در ساری افزود که هم اکنون 750 هزار نفر مستمری بگیر بهزیستی در سراسر کشور هستند. وی مجموع مستمری پرداختی به این تعداد مستمری بگیر را ماهانه یکهزار و 600 میلیارد ریال اعلام کرد و گفت که میزان مستمری پرداختی هم در دولت تدبیر حدود چهار برابر شد. مستمری هر خانواده یک نفره زیر پوشش بهزیستی پیش از دولت تدبیر و امید 53 هزار تومان بود که اکنون به 160 هزار تومان رسید. همچنین مستمری خانواده های 2 نفره به 275 هزار ، خانواده های سه نفره 360 هزار، خانواده های چهار نفره 466 هزار و برای خانواده های پنج نفر به بالا به حدود 520 هزار تومان افزایش یافته است. معاون بهزیستی کشور همچنین از نگهداری حدود یکصد هزار معلول در مراکز توانبخشی سراسر کشور خبر داد و گفت که در 6 ماه نخست امسال 800 میلیارد ریال برای نگهداری آنان در مراکز توانبخشی مجاز اعتبار هزینه شد. وی با اعلام این که هم اکنون 45 هزار موسسه با 180 هزار نیروی دولتی و خصوصی در سراسر کشور به 10 میلیون نفر از مددخواهان زیر پوشش بهزیستی خدمات می دهند، افزود: این ظرفیت و تخصص، بهزیستی کشور را برای ورود و ارائه خدمات وسیع تر در تمامی بخش های اجتماعی جامعه تقویت می کند. عباس پاشا بیمه سلامت و خدمات غربالگری را از نتایج گسترش خدمات این سازمان به مددجویان معرفی کرد و گفت که هم اکنون بیش از 550 هزار خانوار تحت پوشش بهزیستی از بیمه سلامت برخوردارند. وی از تامین بیمه بازنشستگی ۱۱۰ هزار زن سرپرست خانوار شهری خبر داد و افزود: پوشش حدود ۹۰ درصدی غربالگری شنوایی سنجی و بیناسنجی کودکان زیر ۶ سال ، پوشش صددر صدی رایگان ژنتیکی خانوارهای دارای یک معلول به بالا هم از دیگر خدماتی است که بهزیستی به مددجویان ارائه می دهد. معاون بهزیستی کشور گفت که این سازمان طرح وعده غذای رایگان کودکان روستایی، مسکن خانوار دو معلول، نهضت ساخت ۲۰۰ هزار مسکن، اشتغال سه درصدی معلولان و تامین اعتبار ۶۰۰ میلیارد تومانی وام اشتغال جهت توانمندسازی معلولان را به اجرا گذاشته است تا خدمات مناسب تری به مددجویان ارائه شود. عباس پاشا حضور نیروهای متخصص و تنوع تخصص در بهزیستی را از توانمندی های این سازمان برشمرد و از مدیران استانی خواست تا از تمامی تخصص و ظرفیت بهزیستی برای جلوگیری از آسیب های اجتماعی استفاده کنند. وی با تاکید بر این که مدیران نباید به نظرات شخصی خود بسنده کنند، تاکید کرد: بهره مندی از تفکر خلاق نیروهای متخصص درون بهزیستی یکی از قدم های پیشرفت در مسیر فراهم سازی زندگی سالم برای جامعه هدف بهزیستی است. همایش معاونین پشتیبانی ادارات کل بهزیستی و ذیحسابان استان های کشور با هدف هم اندیشی علمی - کاربردی صبح امروز در مجتمع شهید بهشتی پلاژ خزرآباد ساری آغاز به کار کرد. در این همایش 2 روزه که متخصصان حوزه آسیب های اجتماعی حضور دارند، قرار است کارگاههای تخصصی و مالی نیز برای معاونین پشتیبانی برگزار شود. 7335/1654            "}