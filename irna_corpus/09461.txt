{"onTitr":" استاندار آذربایجان غربی:    ","titr":" اختیارات ستاد احیای دریاچه ارومیه به استانها واگذار شود","describe":" ارومیه- ایرنا- استاندار آذربایجان غربی با تاکید بر اهمیت احیای دریاچه ارومیه، گفت: اختیارات ستاد احیا به استان ها واگذار گردد تا روند کار تسهیل شود.", "text":"به گزارش ایرنا محمدمهدی شهریاری روز چهارشنبه در دیدار با مشاور رییس سازمان برنامه و بودجه در ارومیه افزود: با توجه به مشکلات اقتصادی موجود کشور باید از اعتبارات بین المللی برای احیای دریاچه ارومیه بهره گرفت.وی اضافه کرد: تامین بودجه لازم برای تکمیل طرح های ستاد احیای دریاچه ارومیه در زمان حاضر از اهمیت بالایی برخوردار بوده و مشارکت مسوولان کشوری در تامین این اعتبارات ضروری است. نماینده عالی دولت در آذربایجان غربی همچنین در این دیدار تشکیل مجمع مشورتی توسعه استان و احیای دریاچه ارومیه را مورد تاکید قرار داد و گفت: اعضای این مجمع مشورتی در کنار جایگاه علمی باید از منزلت مردمی نیز برخوردار باشند و در حقیقیت باید به حلقه ارتباطی بین مردم و دولت تبدیل شوند. به گزارش ایرنا دریاچه ارومیه یک حوضه آبی بسته است و قبل از تشکیل ستاد احیا تراز دریاچه ارومیه سالانه به طور متوسط 40 سانتی متر کاهش می یافت اما برنامه ریزی، تخصیص اعتبار و تلاش دولت تدبیر و امید برای احیای این دریاچه، روند خشک شدن آن را متوقف کرده است.طرح های انتقال آب به دریاچه ارومیه هنوز به بهره برداری نرسیده است و سال آینده چندین طرح انتقال آب به دریاچه به بهره برداری می رسد که نقش بسزایی در احیای نگین آبی آذربایجان خواهد داشت. دریاچه ارومیه در قالب طرح های ستاد احیا قرار است ظرف مدت 10 سال/ از سال 1394/ به تراز اکولوژیک خود برسد؛ این دریاچه از اواسط دهه 1380 شروع به خشک شدن کرد و بنا بر آمار بین المللی تا سال 2015 میلادی حدود 80 درصد از مساحت آن خشک شد.8135/3072            "}