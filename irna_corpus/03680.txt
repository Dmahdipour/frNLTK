{"onTitr":" فارن پالیسی:    ","titr":" ناپدید شدن خاشقچی، سیلی به صورت واشنگتن است","describe":" تهران-ایرنا- فارن پالیسی در گزارشی نوشت: ناپدید شدن خاشقچی جنایتی بی رحمانه و سیلی به صورت ایالات متحده است. لذا آمریکا باید به دلیل ناپدید شدن این شهروند خود، اقدامات تلافی جویانه ای که هزینه های واقعی بر ریاض تحمیل کند، بکار گیرد.", "text":"به گزارش روز سه شنبه ایرنا، 'ویل انبودن' مدیر اجرایی اندیشکده 'ویلیام کلمنت' در یادداشتی با عنوان 'ناپدید شدن جمال خاشقچی، سیلی به صورت آمریکا است' افزود: ««عربستان یکی از مهمترین متحدان ایالات متحده در خاورمیانه است. این کشور دارای نظام سلطنتی ظالمانه ای است که در آن هر منتقد و مخالفی مجازات و سرکوب می شود و همواره در گسترش شکل غیر قابل تحملی از اسلام نقش مهمی ایفا کرده است. در طول تاریخ روابط ایالات متحده و عربستان، همواره بسیاری از اختلافات و بحران ها تحمل شده که مهمترین آن تحریم نفت اوپک در دهه 1970 و حملات 11 سپتامبر است؛ زمانی که اعلام شد 15 نفر از 19 مظنون دخیل در این حملات، شهروند عربستان سعودی هستند. با این حال، رهبران ایالات متحده و عربستان سعودی همواره توانسته اند با مهارت این رابطه را بدون هیچ گونه فراز و فرودی حفظ کنند. در ادامه یادداشت این تحلیلگر آمریکایی می خوانیم: اما اکنون 'جمال خاشقچی' روزنامه نگار سعودی ناپدید شده و این امر بر رابطه دو کشور سایه انداخته است. همانطور که گزارش شده خاشقچی از سوی یکی از برجسته ترین خانواده های سعودی تحت تعقیب بوده و به دلیل انتقادهای تند از رژیم حاکم، به عنوان یک روزنامه نگار تبعیدی در ایالات متحده فعالیت می کرد. این امر تا زمانی که ناپدید شدنش در روز سه شنبه در جریان یک سفر معمولی به کنسولگری سعودی در استانبول اتفاق افتاد، ادامه داشت. گزارش های نگران کننده از منابع ناشناس ترکیه می گوید که عربستان سعودی، خاشقچی را به قتل رسانده است. هرچند هنوز هیچ کدام از این ادعاها ثابت نشده اما هر گونه امید باقی مانده برای پیدا شدن احتمالی او با بالارفتن احتمال دستور قتل وی توسط ولیعهد سعودی کمرنگ شده است.  باید گفت خاشقچی نه تنها طرفدار صلح و اصلاحات در کشورش بود بلکه به عنوان یک شهروند ایالات متحده، تحت حفاظت بالفعل ایالات متحده زندگی می کرد و ربوده شدن او از ترکیه به عنوان یکی از متحدان ناتو تنها به نفع مخالفان برنامه های اصلاحات در عربستان است. 'جان هانا' از اعضای فارن پالیسی ماه گذشته نسبت به خودخواهی و گام های نادرست محمد بن سلمان در مسیر اصلاحات در این کشور هشدار داده بود. نشانه های اخیر نیز نشان می دهد که بن سلمان بیش از آنکه طرفدار اصلاحات باشد، حاکمی ظالم و مستبد است. لذا ناپدید شدن خاشقچی جنایتی بی رحمانه و سیلی تحقیرکننده ای به صورت ایالات متحده است.   بنابراین در این شرایط چالش ایالات متحده این است که چگونه اقدامی تلافی جویانه بکار گیرد بدون آنکه بر روابط دو کشور تاثیر بگذارد و به منافع منطقه ای واشنگتن آسیبی وارد نشود. متأسفانه، دولت ترامپ پیش از این به دلیل حمایت بی قید و شرط از جمله پشتیبانی از آن در جنگ یمن و بسیاری از اقدامات ضد حقوق بشری عربستان سعودی و عدم حمایت از متحدان کانادایی خود در برابر واکنش هیستریک 'محمد بن سلمان' پس از انتقاد وزارت امور خارجه کانادا نسبت به بازداشت برخی فعالان زن، اهرم های لازم در برابر ریاض را از دست داده است. بنابراین سکوت ایالات متحده در مواجهه با چنین رفتارهایی سبب شد که بن سلمان گمان کند می تواند علیه خاشقجی هر اقدامی بدون در پی داشتن مجازات انجام دهد.  در حالی که برخی بر این باورند آمریکا نمی تواند همزمان داعیه حقوق بشر سر دهد و از سوی دیگر دوستی خود با پادشاهی استبدادی سعودی را ادامه دهد، اما باید گفت راه های دیگری نیز وجود دارد. 'رونالد ریگان' از روسای جمهوری پیشین آمریکا با کشورهایی مانند کره جنوبی، فیلیپین، تایوان و شیلی روابط نزدیکی داشت و در عین حال مخفیانه یا آشکارا آنها را ترغیب به ورود به دموکراسی می کرد. هنگامی که برای وزارت امور خارجه ایالات متحده در طول دولت 'جورج دبلیو بوش' کار می کردم، این کشور در سال 2004 به دلیل آزار و اذیت های مذهبی و ارائه شکل غیر قابل تحملی از اسلام، 'کشوری با نگرانی های ویژه' معرفی شد. این موضوع منجر به اختلافات درونی در وزارت امور خارجه ایالات متحده شد و 'دفتر امور خاور نزدیک' به گونه ای طوطی وار نتیجه این اقدام را پیامدهای عکس پیش بینی کرد و آن را سبب آسیب به منافع ملی ایالات متحده دانست. اما بوش با این وجود تصمیم خود را گرفت و اقدام وی سبب شد تا مقامات عربستان گام های مثبتی در راستای آزادی مذهبی بردارند و تبلیغات منفی علیه یهودیت و مسیحیت را در کتاب های درسی خود حذف کنند. در عین حال، همکاری های مهم ایالات متحده-عربستان همچنان در زمینه هایی نظیر مبارزه با تروریسم، انرژی و امنیت منطقه ای ادامه یافت. از سوی دیگر، ناپدید شدن خاشقچی همانقدر که تعجب برانگیز است می تواند فرصتی برای ترمیم روابط ایالات متحده و ترکیه نیز ایجاد کند. ارتباطات واشنگتن با آنکارا، که در سالهای اخیر بدتر شده و در طول چند ماه گذشته به دلیل بازداشت غیرقانونی 'اندرو برونسون' کشیش و شهروند آمریکا این روند تسریع شده است. صرفنظر از همه این موارد، ایالات متحده باید به دلیل ناپدید شدن خاشقچی اقدامات تلافی جویانه ای که هزینه های واقعی بر ریاض تحمیل کند، بکار گیرد. گزینه هایی همچون اخراج سفیر عربستان برای یک دوره زمانی، ممنوعیت دادن روادید به برخی مقامات بلندپایه سعودی و حتی تعلیق یا کاهش فروش اسلحه و همکاری های امنیتی دیگر با سعودی ها می تواند از جمله این اقدامات باشد. از همه اینها گذشته خاشقچی یک انسان معمولی نیست؛ او بهترین شخص در ارائه راه حل هایی برای اصلاحات در عربستان و بررسی مسئولیت و قدرت شاهزاده گستاخ و بی پروای سعودی است. »»***'فارن پالیسی' نام نشریه خبری سیاسی-اقتصادی است که بنیان‌گذاران آن' ساموئل هانتینگتون' و 'وارن منشل' می‌باشند. ان نشریه در سال 1970 بنیان نهاده شد. محتوای اخبار و گزارش های این نشریه بر امور جهانی، حوادث جاری و سیاست داخلی و بین المللی متمرکز است. 'موشه نعیم' از سال 2000 تا 2010 سردبیر آن بود. در سال 2008 شرکت واشنگتن پست متعلق به هلدینگ گراهام آنرا خریداری کرد، و از سال 2010 سوزان گلاسر سردبیر آن شد'. اروپام***7276            "}