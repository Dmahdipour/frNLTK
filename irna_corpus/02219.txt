{"onTitr":" آذری جهرمی:    ","titr":" بازار منطقه ای ارتباطات و فناوری اطلاعات تشکیل شود","describe":" تهران- ایرنا- وزیر ارتباطات و فناوری اطلاعات ایران در دیدار با وزیر توسعه دیجیتال و مخابرات و ارتباطات جمعی فدراسیون روسیه پیشنهاد تشکیل بازار منطقه ای ارتباطات و فناوری اطلاعات را ارائه داد.", "text":"به گزارش روز چهارشنبه ایرنا از وزارت ارتباطات و فناوری اطلاعات، «محمد جوادآذری جهرمی» در حاشیه اجلاس وزیران اتحادیه منطقه ای کشورهای مستقل مشترک المنافع در زمینه ارتباطات (RCC) و در دیدار با «کنستانتین نوسکوف » وزیر توسعه دیجیتال، مخابرات و ارتباطات جمعی فدراسیون روسیه پیشنهاد تشکیل یک بازار منطقه ای 1.5 میلیارد نفری را در بخش اینترنت و ارتباطات مطرح کرد.وی گفت: چنین بازار منطقه ای می تواند میان ایران، روسیه، ترکیه، جمهوری آذربایجان و هند بر مبنای پول ملی این کشورها تشکیل شود.آذری جهرمی خاطرنشان ساخت: باید در گام نخست زمینه ایجاد این بازار و حمایت از بخش خصوصی و شرکت ها برای ورود به آن میسر شود تا در مراحل بعدی نظام اداره این بازار به طور کامل به شرکت ها و فعالان بخش خصوصی منتقل شود. «کنستانتین نوسکوف» وزیر توسعه دیجیتال، مخابرات و ارتباطات جمعی فدراسیون روسیه هم در این دیدار ضمن اشاره به تحریم های آمریکا علیه ایران و کشورهای مختلف جهان گفت: اقدام های آمریکا تجارت آزاد در جهان را با تحدید مواجه کرده و اکنون بسیاری از کشورها درک بهتری از مواضع ایران پیدا کرده اند.وی افزود: زمینه های فراوانی برای همکاری های ایران و روسیه در زمینه های فناوری اطلاعات و اقتصاد دیجیتال وجود دارد که باید فعال شوند.نوسکوف با استقبال از پیشنهاد آذری جهرمی برای ایجاد بازار منطقه ای تصریح کرد: این کاری سخت اما مسیر درستی است که باید پیموده شود.در این دیدار طرفین ضمن تاکید بر ارتقای سطح همکاری های دو کشور در حوزه ارتباطات برای برگزاری دومین جلسه کمیسیون مشترک فناوری اطلاعات و ارتباطات (ICT) در آینده نزدیک توافق کردند.«محمدجواد آذری جهرمی» برای شرکت در کنفرانس و نمایشگاه بین‌المللی مخابرات «ترکمن تل- 2018» به عشق آباد سفر کرده است.اقتصام**2078**2025            "}