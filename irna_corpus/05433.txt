{"onTitr":" معاون جهاد دانشگاهی کشور:    ","titr":" طرح جامع هدایت شغلی از بهمن ماه اجرایی می شود","describe":" مشهد - ایرنا - معاون آموزشی جهاد دانشگاهی گفت: طرح جامع هدایت شغلی با کارفرمایی سازمان برنامه و بودجه از بهمن ماه امسال در 6 دانشگاه کشور به صورت آزمایشی اجرا می شود.", "text":"دکتر محمد صادق بیجندی عصر یکشنبه در حاشیه افتتاح مرکز مشاوره و فضای کار اشتراکی و شتاب دهنده سرای آسان ایرانیان در مشهد طی گفت و گو با خبرنگار ایرنا افزود: دانشگاههای فردوسی مشهد، علامه طباطبایی، علوم پزشکی شهید بهشتی، تهران و شیراز از جمله دانشگاه هایی است که مقدمات اجرای این طرح در آنها فراهم می شود.وی اظهار داشت: در مرحله نخست، طرح نظام جامع هدایت شغلی در دوره کارشناسی اجرا می شود و طی آن از ابتدای ورود دانشجو به دانشگاه برای وی پرونده شغلی تشکیل می گردد و تستهای شخصیتی، ظرفیت و توانمندی از او گرفته می شود.وی گفت: در طول چهار سال تحصیل دانشجو نیز دوره های کارآموزی و کارورزی برای وی گذاشته می شود.بیجندی افزود: بازنگری رشته ها و سرفصلهای دروس از دیگر طرح هایی است که کارفرمای آن نیز سازمان برنامه و بودجه است.وی اظهار داشت: بسیاری از رشته ها و سرفصلهایی که تدریس می شود به روز و مطابق با نیاز بازار کار نیست که در اجرای این طرح تغییراتی متناسب با بازار کار و زمان در سرفصلها ایجاد می شود. وی گفت: این طرح از اردیبهشت پارسال آغاز شده و اکنون مراحل پایانی خود را می گذراند.رئیس سازمان تجاری سازی فناوری و اشتغال دانش آموختگان جهاد دانشگاهی افزود: طرح پیاده سازی الگوی نوین توسعه مشاغل خانگی هم با همکاری وزارت تعاون، کار و رفاه اجتماعی از 15 مهر ماه پارسال آغاز شده که به خاطر نوع برنامه ریزی و اجرا از جمله طرحهای موفق است.وی با بیان اینکه هم اکنون 9 استان برای اجرای آزمایشی این طرح انتخاب شده اند اظهار داشت: خراسان رضوی هم جزو این استانهاست که بر اساس آن ظرفیت و توانمندی هر استان مطالعه و شناسایی می شود و بعد از مشاوره و آموزش افراد با معرفی آنان به بازار کار برای آنها اشتغال ایجاد می شود. وی گفت: به دنبال ایجاد اشتغال پایدار با استفاده از ظرفیت سازمان های مردم نهاد، بخش خصوصی و دستگاههای اجرایی هستیم. بیجندی افزود: هم اکنون از تعهد ایجاد اشتغال برای 20 هزار نفر در طرح پیاده سازی الگوی نوین توسعه مشاغل خانگی سه هزار نفر مراحل مختلف مشاوره و آموزش را گذرانده و به بازار کار معرفی شده اند.در این مراسم مرکز مشاوره و فضای کار اشتراکی و شتاب دهنده سرای آسان ایرانیان با حضور معاون توسعه کارآفرینی و اشتغال وزارت تعاون، کار و رفاه اجتماعی و جمعی از مسئولان خراسان رضوی در مشهد گشایش یافت.7507 / 6053            "}