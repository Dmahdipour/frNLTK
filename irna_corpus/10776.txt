{"onTitr":" جام حذفی/ نساجی- سپاهان    ","titr":" فولادشهر؛ میدان عقده گشایی شاگرد و مربی","describe":" ساری- ایرنا- در حالی پایان هفته جاری نساجی قائمشهر باید در مرحله یک هشتم نهایی جام حذفی برابر سپاهان در فولادشهر بازی کند که دیدار را می تواند نوعی عقده گشایی شاگرد و مربی در میدان فولاد شهر تلقی کرد.", "text":"به گزارش خبرنگار ایرنا، جواد نکونام بازیکن اسبق تیم استقلال تهران که در روزهای پایانی فوتبال خود و زمان قرارگیری قلعه نوعی در نیمکت آبی پوشان به این تیم نقل مکان کرده بود، به دلیل برخی دلخوری ها از کادر فنی تیمش را ترک کرد و به کویت رفت.اگرچه این دلخوری کاپیتان اسبق تیم ملی با ژنرال فوتبال ایران ( قلعه نوعی) پایان کار نبود و بعدها کارشان به دادگاه و دادگاه کشی نیز کشیده شد و در پایان با تبرئه نکونام در دادگاه و پس گرفتن شکایتش از سرمربی سابق به خیر و خوشی پایان یافت، ولی رودرویی این دو در فولادشهر می تواند نوعی عقده گشایی دو جانبه در مستطیل سبز باشد.** فال بد برای نساجی قرعه نساجی قائمشهر زمانی در دو بازی جام حذفی ( 13 مهر) و لیگ برتر (27 مهر) به سپاهان خورد که این تیم تازه وارد لیگ برتر به دلیل نتایج ضعیفش در هشت بازی لیگ برتر که 6 امتیاز را در کارنامه اش اندوخته، حال و روز خوشی ندارد و بر عکس سپاهان با برد هفته های اخیر لیگ برتر در رده دوم جدول قرار گرفت و روزهای خوشش را تجربه می کند.بدشانسی نساجی قائمشهر در این قرعه بد نیم فصل اول که رویارویی روزهای اول تجربه اش در لیگ برتر را با تیم های قلدری چون ذوب آهن، پرسپولیس، استقلال تهران، ساپیا و سپاهان شروع کرد، باعث شد تا نتایج ضعیف در برابر این تیم های مدعی حتی هواداران متعصب را نگران کرده و این پشتوانه بد نمی تواند خوش شانسی برای نکونام از فولادشهر به ارمغان بیاورد.** حمایت مالکان از سرمربی اگر چه حمایت قاطع  حدادادیان و صنعیی فر از سرمربی تازه وارد تیمشان پشتوانه خوبی برای نکونام در نیمکت تیمش است، ولی نساجی قائمشهر به پشتوانه تماشاگرانش به این جایگاه رسید و هر گونه نارضایتی تماشاگران که نمونه اش در بازی اخیر ( هفته هشتم لیگ برتر) با سایپا که به تساوی یک یک خاتمه یافت بروز پیدا کرد، می تواند تومار هر مربی را بپیچد و توان کارکردنش را در نساجی بگیرد.سرمربی نساجی قائمشهر در مصاحبه اخیرش با خبرنگاران گفت که تیمش نسبت به روزهای اول به آمادگی بیشتری رسید و باید انتظارات از آن هم به میزان ظرفیتش باشد.جواد نکونام قرعه بد بازی های اول نساجی در لیگ برتر برابر تیم های مدعی را عامل اصلی کاهش اعتماد به نفس بازیکنانش دانست و معتقد است که تیمش در بازی های آینده بهتر خواهد شد و به روزهای خوب بر می گردد.این در حالیست که کارشناسان فوتبال و آشنا به تیم نساجی قائمشهر بر این باورند که این تیم فاقد یک بازی ساز و مدیر در وسط زمین است و این معضل باعث شده تا تازه وارد لیگ برتر نتیجه نگیرد.حسین مسگر ساروی که سال های دور تجربه بازیگری و سرمربیگری نساجی قائمشهر در لیگ یک را تجربه کرد به ایرنا گفت: نساجی قائمشهر نیز همانند سایر تیم ها، بازیکنان خوبی در اختیار دارد و این کادرفنی است که باید این بازیکنان را به درستی در زمین ارنج کند تا نتیجه بگیرند.وی افزود : اگر چه تیم نساجی نسبت به روزهای اول حضورش در لیگ برتر بازی بهتری انجام می دهد و هماهنگی خوبی دارد، ولی همچنان در وسط میدان دچار سردرگمی است که این حالت به علت نداشتن برنامه در میدان است.نساجی قائمشهر در هشت هفته از بازی های لیگ برتر با 6 امتیاز که حاصل آن 4 شکست، یک برد و 3 تساوی است به طور میانگین از هر بازی کمتر از یک امتیاز گرفت که می تواند نتیجه ضعیفی برای هر تیمی باشد.این تیم هم اکنون در رده 13 جدول 16 تیمی لیگ برتر و در خط مرزی سقوط و صعود قرار دارد.همه ساله از لیگ برتر دو تیم به دسته اول سقوط و دو تیم لیگ یکی نیز به آن اضافه می شوند.  6982/1654            "}