{"onTitr":"","titr":" آمریکا عامل اصلی جدایی کردها و دولت سوریه","describe":" دمشق- ایرنا- آمریکا به همراه برخی کشورهای محدود هم پیمان، مرداد 1393 به بهانه مبارزه با گروه تروریستی داعش، ائتلافی به اصطلاح بین المللی تشکیل دادند و از آن زمان تاکنون به مناطق مختلف سوریه حمله کردند و در ادامه نیز عامل اصلی جدایی کردها با دولت این کشور شدند.", "text":"به گزارش ایرنا، این ائتلاف غیر قانونی آمریکا در حالی تشکیل شد که دولت سوریه در خصوص حضور نیروهای آمریکایی در کشورش به بهانه مبارزه با داعش، اعتراض کرده و خواستار خروج نیروهای این کشور از خاک خود شده است. آمریکا بدون اجازه دولت سوریه با وارد کردن نیروهای نظامی خود به عنوان یک اقدام تجاوزکارانه، 10 پایگاه نظامی برای حمایت از تروریست ها در شرق سوریه احداث کرده است. مقام های سوری بارها با ارسال نامه به سازمان ملل متحد و شورای امنیت به حضور نیروهای آمریکایی در سوریه اعتراض کردند. این حضور غیر قانونی آمریکا در شرق سوریه سبب جدایی کردها و دولت این کشور شده و بارها مذاکرات میان این دو گروه که از ابتدای سال جاری شتاب گرفته بود به دلیل دخالت های واشنگتن هر بار شکست خورده است. آمریکا می داند توافق کردها با دولت سوریه سبب شکست و خروج امریکا از مناطق تحت تسلط خود در شرق این کشور می شود و به همین دلیل بارها سبب اختلاف آنان شده است. آمریکا برای حمایت از رژیم صهیونیستی و غارت منابع عظیم نفتی در شرق سوریه حضور دارد و مبارزه با تروریست های داعشی را تنها بهانه خود در این منطقه می داند. اگر گروه تروریستی داعش از مناطقی که به صورت پراکنده به ویژه در شرق سوریه خارج و یا نابود شوند، قطعا آمریکا و هم پیمانان بهانه ای برای حضور در این کشور را ندارند. به همین دلیل آمریکا بارها برای حفظ باقی ماندگان گروه تروریستی داعش اقدام به جابجایی آنان کرده و این امر نشان می دهد واشنگتن از کردها و این گروه تکفیری درجای مناسب استفاده می کند. واشنگتن خوب می داند مقر گروه تروریستی داعش که تعداد آنان نیز کم است در کجا حضور دارد و این امر نشان می دهد، آمریکا همچنان خواهان حفظ این گروه است. ائتلاف به اصطلاح بین المللی به سرکردگی آمریکا بارها مردم بی دفاع در شرق سوریه را به بهانه مبارزه با تروریست های داعش هدف قرار داده است که آمارهای رسمی نشان می دهد که از تابستان سال 2014 (مرداد 1393) که حملات ائتلاف بین المللی به سوریه آغاز شد، تاکنون سه هزار و 331 غیر نظامی از جمله 826 کودک کشته شدند.گروه های کردی بارها برای توافق با دولت سوریه نشست هایی را برگزار کردند که تاکنون به دلیل دخالت های آمریکا نتیجه ای نداشته است. آخرین موضع گیری نیروهای دمکراتیک سوریه مورد حمایت آمریکا نشان می دهد که آنان هنوز تمایلی برای تحویل مناطق تحت تسلط خود به دولت را ندارند. برخی گروه های کردی از جمله شورای سوریه دمکراتیک نیز همیشه آماده مذاکره با دولت بوده که اقداماتی در این زمینه صورت گرفته است. **تحویل ندادن مناطق تحت تسلط نیروهای دمکراتیک به دولت سوریه فرمانده کل نیروهای دمکراتیک سوریه مورد حمایت آمریکا دو روز قبل گفت: مناطقی را که از دست گروه تروریستی تکفیری داعش آزاد کرده ایم، به دولت سوریه تسلیم نمی کنیم. مظلوم کوبانی اعلام کردند: مناطقی که نیروهای دمکراتیک آزاد کرده با خون بوده و این موضوع برای معامله و چانه زنی نیست و آن را به دولت تسلیم نمی کنیم. وی اظهار داشت: همه زیرساخت ها از جمله سد تشرین، سد طبقه و چاه های نفت در استان های دیرالزور و الحسکه ثروت های ملی است و باید منافع آن عادلانه به اقشار ملت و به همه مناطق سوریه برسد. کوبانی تصریح کرد: حکومتی که بتازگی در منطقه روج آفا (غرب کردستان) در عین عیسی در حومه الرقه تشکیل شد وظیفه دفاع از این مناطق را بر عهده دارد و در ژنو و غیر آن درباره آن مذاکره می کند. وی بدون اشاره به حق حاکمیت دولت مرکزی سوریه بر تمامی اراضی سرزمینی این کشور مدعی شد: سوریه بدون مناطق شمال شرق خود نمی تواند زندگی کند، ولی شمال شرق می تواند زنده بماند و این حکومت سوریه است که به این مناطق نیاز داد. نیروهای دمکراتیک سوریه (قسد) که یگان های مدافع خلق ستون فقرات آن را تشکیل می دهند، بر مناطق گسترده ای از شمال شرق این کشور مسلط هستند. این نیروها مورد حمایت ائتلاف بین المللی به سرکردگی آمریکا هستند و دخالت های واشنگتن تاکنون از مذاکرات آن ها با حکومت سوریه جلوگیری کرده است. **آمادگی شورای سوریه دمکراتیک برای مذاکره با دولت رئیس مشترک شورای سوریه دمکراتیک روز گذشته گفت که این شورا همواره برای دستیابی به راه حل سیاسی، آماده مذاکره با حکومت سوریه است. 'امینه عمر' افزود: ایمان داریم که گفت و گوی سیاسی بهترین و کارآمدترین راه حل برای پایان دادن به بحران سوریه است. وی اظهار داشت: شورای سوریه دمکراتیک نهادی سیاسی، ملی و مردم سالاری است که همه اقشار و گروه های سیاسی جامعه را دربر می گیرد. رئیس مشترک شورای سوریه دمکراتیک اضافه کرد: هدف این شورا پایان دادن به رنج های ملت و یافتن راه حل برای بحران از طریق مذاکره است. عمر بیان کرد: این شورا درخواست دولت را برای مذاکره به منظور حل وفصل مسائل فی مابین پذیرفته ولی این گفت وگوها تاکنون به نتیجه نرسیده است. وی افزود: مسیر مذاکرات طولانی است ولی آینده و نتیجه این گفت وگوها به سود ملت سوریه و پایان یافتن بحران است. کردهای سوریه با آغاز بحران در این کشور با تروریست ها همکاری نکردند، اما مهمترین اشتباه آنان برای تحقق اهداف آنان، باز کردن پای متجاوزان آمریکایی به شرق سوریه بود. به عقیده کارشناسان، مروری بر سیاست ها و اقدامات آمریکا در سوریه نشان می دهد که کردهای سوری بارها مورد خیانت کشورهای غربی به ویژه آمریکا قرار گرفته اند. حضور نیروهای آمریکایی در شرق سوریه جنبه اقتصادی از جمله تسلط بر ذخایر نفتی دارد و حمایت از رژیم صهیونیستی نیز در منطقه از اهمیت زیادی برای واشنگتن برخوردار است. سیاست پشت پرده آمریکا در قبال کردهای سوریه به این زودی به دلیل در اختیار داشتن ذخایر نفتی و کمک به برنامه های اسرائیل در سوریه بر ملا نمی شود و بارها تاریخ نشان داده استکبار تنها به دنبال منافع خود است. قطعا دولت واشنگتن تا زمانی که منافع کشورش را در سوریه تامین کند، به کردها کمک می کند. آمریکایی ها همکاری با کردها را برای اهداف تاکتیکی خود و نه در راستای اهداف استراتژیک به کار می برند و به نظر می رسد، رها کردن آنان سبب می شود کردها به سمت دولت مرکزی کشیده شوند به همین علت از آنان حمایت می کند. خاورم**8005**1144            "}