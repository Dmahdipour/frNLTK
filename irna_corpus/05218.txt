{"onTitr":" نایب رئیس کمیسیون اجتماعی مجلس:    ","titr":" شهردار تهران مشمول قانون منع بکارگیری بازنشستگان است","describe":" شیراز-ایرنا- نایب رئیس کمیسیون اجتماعی مجلس شورای اسلامی با بیان اینکه هرگز نمی توان برای قانون منع بکارگیری بازنشستگان استثناء قائل شد، گفت: این قانون علاوه بر مناصب دولتی، مشمول تمام شهرداران کشور از جمله شهردار تهران نیز می شود.", "text":"مسعود رضایی روز دوشنبه در گفت و گو با خبرنگار ایرنا با اشاره به قانون منع بکارگیری بازنشستگان در پست های مدیریتی که در ماده 71 خدمات کشوری آمده است، افزود: اینکه در بعضی موارد گفته می شود این قانون شامل شهردار تهران نمی شود صحت ندارد. رضایی تاکید کرد: این قانون تمام شهرداران را در بر می گیرد و شهردار تهران نیز از این قاعده مستنثنی نیست. وی با تاکید بر رعایت قانون از سوی همه مشمولان منع بکارگیری بازنشستگان ادامه داد: اجرای این قانون بدون اعمال هیچگونه استثنائی از خواسته های نمایندگان مردم در مجلس شورای اسلامی است و بطور قطع ما نیز از حقوق مردم کوتاه نخواهیم آمد. این نماینده مردم شیراز در مجلس شورای اسلامی پیش تر به خبرنگار ایرنا گفته بود: ارتش و نیروهای نظامی زیر نظر فرمانده کل قوا هستند و شامل قانون خدمات کشوری نمی شوند، هرچند که در بکارگیری بازنشستگان در پست های نظامی نیز محدودیت هایی ایجاد شد که تنها در موارد اضطرار و نیاز به تخصصی خاص در حوزه نظامی از بازنشستگان استفاده شود. وی ادامه داد: این قانون شامل استانداران، کارکنان موسسات غیر دولتی نظیر شهرداران نیز هست و براساس آن اگر به سن بازنشستگی رسیده باشند ظرف مدت حداکثر دو ماه باید پست خود را ترک کنند. رضایی اضافه کرد: عدم بکارگیری بازنشستگان طرحی است که در کمیسیون اجتماعی مجلس دنبال شده و با مصوب شدن آن اکنون تغییر تحولی به لحاظ کیفی در کشور ایجاد خواهد شد. قانون منع بکارگیری بازنشستگان در جلسه علنی سه شنبه ششم شهریورماه 97 در مجلس شورای اسلامی تصویب شد و در تاریخ 21 شهریورماه جاری به تائید شورای نگهبان رسید. رئیس مجلس شورای اسلامی شنبه 24 شهریور 97 طی نامه ای قانون ممنوعیت به کارگیری بازنشستگان را برای اجرا به رئیس جمهوری ابلاغ کرد. رئیس جمهوری نیز این قانون را برای اجرا به دستگاه های اجرایی ابلاغ کرد و از اول مهرماه قانون منع بکارگیری بازنشستگان به اجرا گذاشته شد و بازنشستگان تا 60 روز مهلت ترک مسئولیت های خود را دارند. بر اساس این طرح بکارگیری بازنشستگان در دستگاه های اجرایی به استثنای روسای قوا، معاون اول رئیس جمهوری، نواب رئیس مجلس، اعضای شورای نگهبان، وزیران، نمایندگان مجلس و معاونان رئیس جمهوری ممنوع است. اظهارات این نماینده مجلس پس از آن اعلام شد که مسئول پیگیری وضعیت بازنشستگی شهردار تهران گفته بود: براساس قانون شوراها، ممنوعیت بکارگیری بازنشستگان شامل شهردار تهران نمی شود که در این زمینه استدلال های حقوقی خود را برای رییس مجلس نیز ارسال و از وی تقاضای ملاقات کرده ایم. حسن رسولی در گفت و گو با ایرنا افزود: به دلیل این که این قانون شامل شهردار تهران نمی شود استفساریه ای نیز تهیه نکرده ایم چون قانون شوراها مصوب سال 1375 در این خصوص صراحت دارد. از سوی دیگر، سید سلمان سامانی سخنگوی وزارت کشور نیز با بیان اینکه براساس اعلام شفاهی نهادهای مسئول، شهرداران مشمول قانون منع بکارگیری بازنشستگان هستند گفت: در صورت ارائه پاسخ مکتوب به استعلام های وزارت کشور و اجرای این قانون درباره شهرداران، 15 شهردار در سراسر کشور مسئولیت خود را ترک خواهند کرد. 9873/ 2027            "}