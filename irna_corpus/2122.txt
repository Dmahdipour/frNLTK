{"onTitr":" گزارش ایرنا از فروش فیلم‌های سینمایی؛    ","titr":" تنوع فیلم‌های در حال اکران و افزایش فروش","describe":" تهران- ایرنا- پس از چند هفته ناکامی گیشه و استقبال نه چندان خوب مخاطبان سینما از فیلم‌های در حال اکران، این هفته تمامی آثار، فروش بهتری نسبت به هفته گذشته داشته‌اند.", "text":"به گزارش خبرنگار سینمایی ایرنا، از هفته گذشته با اکران دو فیلم «ماهورا» به کارگردانی حمید زرگرنژاد و «لازانیا» ساخته حسین قناعت، تنوع آثار در حال اکران تعادل بهتری پیدا کرده است.«ماهورا» که در واقع در ژانر دفاع مقدس شناخته شده، یک درام عاشقانه در بستر جنگ است که تمام مراحل فیلمبرداری آن در لوکیشن‌های بکر و واقعی در تالاب‌ها و روستاهای جنوب ایران انجام شده است.«لازانیا» نیز یک کمدی پُر بازیگر است که فیلمبرداری آن در تهران انجام شده و هنرمندانی چون جواد رضویان، ارژنگ امیرفضلی، بهنوش بختیاری، نفیسه روشن، رضا ناجی، پارسیا شکوری، یوسف صیادی، اصغر سمسارزاده، ساعد هدایتی، رضا رویگری، عباس محبوب، محمد شیری و یوسف تیموری در آن ایفای نقش می‌کنند.حالا و از امروز نیز دو فیلم دیگر «آهوی پیشونی سفید2» و «لس آنجلس تهران» نیز به چرخه اکران اضافه شده اند تا این دو فیلم در گونه‌های طنز و کودک نیز بر تنوع بیشتر فیلم‌های در حال اکران بیفزایند. اکران «آهوی پیشونی سفید2» در ژانر کودک و به مناسبت هفته کودک از امروز آغاز شده است. هنرمندانی چون محمدرضا شریفی‌نیا، پژمان بازغی، لیلا اوتادی، ترلان پروانه، ارسلان قاسمی، امیررضا احمدی، ساغر عزیزی، امیر غفارمنش، هومن حاجی‌عبداللهی، سیدجواد هاشمی ، حسام نواب‌صفوی در این فیلم ایفای نقش می‌کنند.در خلاصه‌ داستان این فیلم به کارگردانی جواد هاشمی آمده: از داخل یک غار، اختاپوس امورات قلعه را فرمانروایی می‌کند، او برای به دام انداختن آهوها و نوشیدن عصاره تن آنها بل بله را به خدمت درآورده اما آهوها با نقشه‌ پیشونی‌ سفید از قلعه فرار می‌کنند. از طرفی مادر «آهوی پیشونی‌ سفید» برگشته تا آهو را از پدر خوانده‌اش بگیرد اما... .دیگر فیلمی که از امروز در سینما اکران شده است «لس آنجلس تهران» ساخته تینا پاکروان است.در این فیلم هنرمندان ایرانی و خارجی چون مهناز افشار، پرویز پرستویی، ماهایا پطروسیان، زهیر یاری، گوهر خیراندیش، شیرین یزدان بخش، ژوبین رهبر، بانیپال شومون، برایان للی، امی گواورا و جسی ننسی ایفای نقش می کنند.اما از میان فیلم‌هایی که از گذشته در سینماها اکران شده‌اند همچنان دو فیلم «هزاپا» و «تنگه ابوقریب» با فروش نسبتا خوبی نمایش خود را در زیرگروه و به شکل محدود ادامه می‌دهند. «هزاپا» این هفته 317 میلیون تومان فروخته و در مجموع نیز به فروش 36 میلیارد و 402 میلیون تومان رسیده است تا همچنان رکورددار پرفروش‌ترین فیلم تاریخ سینمای ایران باشد.فیلمِ دفاع مقدسی «تنگه ابوقریب» نیز این هفته 247 میلیون تومان فروخت تا در مجموع به فروش 4 میلیارد و 923 میلیون تومان برسد و همچنان به عنوان یک فیلم پرفروش این ژانر به حساب آید.اما در میان آثار تازه اکران شده سینما همچنان «مغزهای کوچک زنگ زده» در صدر پُرفروش‌ها قرار دارد. فروش «مغزهای کوچک زنگ زده» این هفته با 2 میلیارد و 351 میلیون تومان در مجموع با 2 هفته نمایش در 117 سالن سینما به مرز 4 میلیارد و 212 میلیون تومان رسید.«مغزهای کوچک زنگ زده» تازه‌ترین ساخته هومن سیدی مدلی جدید از روایت در سینمای ایران است که در آن هنرمندانی چون نوید محمدزاده، فرید سجادی حسینی، فرهاد اصلانی، نازنین بیاتی، نوید پورفرج، مرجان اتفاقیان و هامون سیدی ایفای نقش می کنند.در خلاصه داستان این فیلم آمده است: «میگن اگه چوپان نباشه گوسفندها تلف میشن، یا گم میشن یا گرگ بهشون میزنه یا از گرسنگی می میرن، چون مغز ندارن. هرکی که مغز نداره به چوپان احتیاج داره، یه چوپان دلسوز... چوپان حکم پدر گوسفندها رو داره، آدم بدون پدر هیچی نیست. اون به ما میگه کِی بریم، کجا بریم، چی کار کنیم، کِی بشینیم، کِی پاشیم، کِی بمیریم.»«عرق سرد» دیگر فیلم تازه اکران شده سینما نیز در دومین هفته فروش خود در 56 سالن،  386 میلیون تومان فروخته است و رشد نسبتا بهتری در مقایسه با هفته اول ثبت  کرده است.قصه فیلم درباره دختر فوتبالیستی است که مانع از حضورش در فینال بازی‌های آسیایی می‌شوند. باران کوثری در این فیلم در نقش یک دختر فوتبالیست به نام افروز اردستانی ظاهر می‌شود و لیلی رشیدی نقش وکیل شخصیت اصلی فیلم (افروز اردستانی) را ایفا می‌کند.امیر جدیدی، هدی زین العابدین و سحر دولتشاهی دیگر بازیگران اصلی فیلم سینمایی «عرق سرد» هستند. «هشتک» فیلم کمدی تازه اکران شده این روزهای سینما نیز در دومین هفته فروش در 83 سالن سینما، این هفته 621 میلیون تومان فروخته است تا در مجموع به اختلاف کمی به باشگاه میلیاردی‌ها نزدیک شود.بازیگران فیلم کمدی «هشتگ» نیوشا ضیغمی، بهاره رهنما، بیژن بنفشه خواه، حدیث فولادوند، محمدعلی کیانی، مهرداد فلاحتگر، ارسلان قاسمی، امید روحانی، محسن ملکی و سیدجواد هاشمی هستند.در خلاصه داستان این فیلم آمده است: نغمه و روژین مادرانی از طبقه متوسط جامعه هستند و باشگاه بدنسازی دارند. این دو چشم و هم‌چشمی زیادی در زمینه های پوشش و اتومبیل و تلفن همراه با یکدیگر دارند. دیاکو پسر نغمه و رایکا پسر روژین هر دو در یک مدرسه درس می خوانند که از سطح ضعیف درسی برخوردار هستند. فیلم سینمایی «جاده قدیم» نیز در دومین هفته اکران خود در 50 سالن سینما، 150 میلیون تومان فروخته تا در مجموع دو هفته نمایش به فروش 271 میلیون تومانی برسد.در این فیلم هنرمندانی چون مهتاب کرامتی، آتیلا پسیانی، ترلان پروانه، محمدرضا غفاری، شیرین یزدان بخش، هدی زین العابدین، لیلی رشیدی، محمدرضا هدایتی، بهناز جعفری، بانیپال شومون، پوریا رحیمی و پرویز پورحسینی ایفای نقش می کنند.در خلاصه داستان «جاده قدیم» به اختصار آمده است: در شب سال نو مینو به خانه باز نمی‌گردد... .فیلم سینمایی «دم سرخ‌ها» نیز در نهمین هفته از اکران خود 58 میلیون و 647 هزار تومان فروخته است و در رده هفتمین فیلم پُر‌فروش قرار گرفته است.فراهنگ**9246** 9053            "}