{"onTitr":"","titr":" صداقت ظریف خار چشم مخالفان","describe":" تهران- ایرنا- عصبانیت برخی روزنامه‌های مخالف دولت از تصویب لایحه CFT در جلسه روز یکشنبه مجلس در کیفیت پوشش خبر آن محسوس بود.", "text":"روزنامه ایران در یادداشتی، آورده است:  روزنامه وطن امروز البته علی لاریجانی رئیس مجلس را هم بی نصیب از ادبیات خاص خود نکرده و در کنار عکس او تیتر «عابر باج!» را انتخاب کرده است. روزنامه کیهان هم تصمیم مجلس شورای اسلامی را در تیتر یک خود «رأی در تاریکی» خوانده و البته موافقان با این لایحه را نیز خائن نامیده است چنان که در ستون اخبار ویژه خود نوشته است: «با وجود خیانت برخی نمایندگان مجلس در رأی به لایحه CFT، تعداد آرای نمایندگان مخالف، رشد چشمگیری را نسبت به تعداد نمایندگان مخالف در روز تصویب برجام نشان می‌دهد...» این قبیل ادبیات که برگرفته از منطق «خودحق پنداری» است و لذا هر تصمیم یا اظهار نظر خلاف خواست خود را برنمی‌تابد ولو اینکه تصمیم مجلس باشد، دیگر برای افکار عمومی و البته نهادهای نظارتی عادی شده است. نه آنها به اینها کار دارند نه اینها به آنها. با وجود این یک جمله محمدجواد ظریف در جلسه یکشنبه مورد توجه همزمان کیهان، جوان و وطن امروز قرار گرفته که بر اساس همان رویکرد وزارت خارجه و دستگاه دیپلماسی کشور را مورد هجمه قرار داده‌اند تا جایی که حسین شریعتمداری مدیر مسئول روزنامه کیهان به طعنه از ظریف پرسیده «شما وزیر خارجه ایران هستید یا امریکا.»و اما سخن مورد اشاره ظریف این جمله بود: «نه من و نه آقای رئیس‌ جمهوری نمی‌توانیم تضمین بدهیم که با پیوستن به CFT مشکلات ما حل خواهد شد. اما می‌توانیم تضمین بدهیم با نپیوستن به این لایحه، امریکا بهانه مهمی را برای افزایش مشکلات ما پیدا خواهد کرد.»مدیرمسئول کیهان تعبیر کرده که «مفهوم دیگر سخن آقای ظریف این است که پیوستن به CFT برای حل مشکلی است که امریکا با آن روبه‌روست و نه مشکلات کشورمان!» یدالله جوانی هم در روزنامه جوان با استناد به همین جمله نتیجه گرفته که «می‌توان دریافت که تمرکز دستگاه دیپلماسی در دولت کنونی بر اساس سیاست‌ها و رویکردهای دولت، گرفتن بهانه‌های فشار از دست امریکا است.» و در ادامه توضیح داده که بهانه‌های امریکا تمامی ندارد مگر زمانی که ما تسلیم امریکا شویم.ظاهراً آقای شریعتمداری انتظار داشته‌اند ظریف در جمع نمایندگان مجلس همچون رئیس جمهوری مورد حمایت کیهان، شعار می‌دادند که با تصویب این لایحه مدیریت بر جهان را در دست خواهـــــند گرفت. یا اذعان می‌کرد سی‌.اف‌.تی حلال همه معضلات و کمبودها و کوتاهی‌ها در کشور است. البته اگر چنین وعده‌ای می‌داد شاید برای کیهانیان بد هم نمی‌شد. دیگر با خیال راحت هر چه بد و بیراه داشتند نثار سی‌.اف‌.تی و ظریف می‌کردند و خیال همه راحت می‌شد که دیگر هیچ مشکلی در هیچ نهاد دیگری وجود ندارد. حال آنکه این سخن از سر صدق و واقع بینانه وزیر خارجه اتفاقاً جای تمجید دارد و به نظر می‌رسد همین واقع بینی و صداقت خار در چشم شده است. ظریف در همان مجلس سخنان دیگری هم گفت که آقای شریعتمداری و سردار جوانی از کنار آن گذشته‌اند. ظریف گفت: «اف‌.ای‌.تی‌.اف ارتباط مستقیم دارد با بسته شدن حساب دانشجویان ایرانی، بازرگانان ایران و عدم امکان پرداخت به ایران.»اما فراز واقعی‌تر و البته تلخ در سخنان ظریف آنجا بود که یاد آور شد کشورهای دوست همچون چین و روسیه هم بدون اف‌.ای‌.تی‌.اف با ما کار نمی‌کنند «روسیه و چین شریک راهبردی جمهوری اسلامی ایران هستند و ما توافق جامع همکاری‌های راهبردی با چین داریم و با روسیه شریک راهبردی هستیم و اما رئیس بانک مرکزی روسیه سه روز پیش به دکتر همتی، رئیس کل بانک مرکزی گفته بدون اف‌.ای‌.تی‌.اف نمی‌توانیم کار شما را انجام دهیم، چینی‌ها هم گفته اند بدون اف.ای.تی.اف نمی توانیم کارهای شما را انجام دهیم.»نمی شود از یک طرف مدعی اقتصاد و رفع مشکلات معیشتی مردم شد و همزمان نسبت به این فکت‌های صریح بی اعتنا بود. محمدجواد ظریف حتماً وزیر امور خارجه ایران است که برای کاستن از آلام ایرانیان تلاش دارد بهانه به دست بدخواهان ندهد. امید که قلم و تیترهای ما رسانه‌ای‌ها نیز همنوا با منتخبان ایرانیان باشد نه بدخواهان ایران.*منبع: روزنامه ایران،1397،7،17**گروه اطلاع رسانی**1893**9131            "}