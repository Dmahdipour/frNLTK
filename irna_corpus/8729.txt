{"onTitr":"","titr":" پذیرش دانشجویان در دانشگاه ها تناسبی با بازار کار ندارد","describe":" قزوین - ایرنا - رییس دانشگاه بین المللی امام (ره) با بیان اینکه پذیرش دانشجو در دانشگاه های کشور تناسبی با بازار کار ندارد، گفت: متاسفانه بیشتر افراد جامعه ضمن تمایل به گذراندن دوره های دانشگاهی، می خواهند تنها در دستگاه های دولتی مشغول به فعالیت شوند.", "text":"ابوالحسن نایینی روز پنجشنبه و در حاشیه برگزاری هفتمین دوره انتخابات سازمان نظام مهندسی ساختمان استان قزوین، در گفت و گو با خبرنگار ایرنا افزود: امروز ما نیازمند فرهنگ سازی در این زمینه هستیم که فارغ التحصیلان باید کارآفرین باشند تا ضمن تولید کار، زمینه اشتغالزایی دیگران را نیز در جامعه فراهم کنند.رییس ادوار گذشته سازمان نظام مهندسی ساختمان قزوین با اشاره به اینکه ظرفیت های دانشگاهی باید متناسب با بازار کار باشد، تصریح کرد: به عنوان مثال این سازمان در استان تا سال 82 دارای 400 عضو بود اما امروز بیش از 9 هزار عضو دارد در حالی که بازار کار موجود برای این تعداد در سطح استان به هیچ عنوان مهیا نیست.  وی ادامه داد: خوشبختانه طی سال های گذشته کارهای خوبی صورت گرفته تا جایی که مراکز رشد و پارک های علم و فناوری برروی این مساله کار کرده و بسیاری از مهندسان ما نیز فعالیت های نویی را در آن آغاز کرده اند.نایینی در بخش دیگری از سخنان خود با بیان اینکه امروز سازمان نظام مهندسی ساختمان قزوین نسبت به سال های گذشته از پیشرفت قابل قبولی در حوزه فنی و اصولی ساخت و ساز برخوردار بوده، یادآور شد: این سازمان با بهره مندی از افراد کاردان و متخصص در جامعه کشور تثبت شده و جایگاه خود را به دست آورده و در زمینه های فنی و آموزشی به مهندسان و برگزاری سمینارها و کنفرانس ها نیز گام های بلندی را برداشته است.رییس دانشگاه بین الملللی امام (ره) تاکید کرد: سازمان نظام مهندسی ساختمان همچنین به لحاظ توانمندی های لازم و داشتن متخصصان اهل فن این روزها پاسخگوی نیاز جامعه در حوزه ساخت و ساز و عملیات عمرانی است اما گاهی اوقات سیستم یا کارفرما مشکلاتی را ایجاد می کنند.این مسئول ادامه داد: مهندسان ما باید همه موارد فنی را رعایت و تخلفات را نیز گزارش کنند و شهرداری ها نیز باید به گزارش های رسیده توجه لازم را به عمل آورند اما متاسفانه گاهی اوقات چنین هماهنگی هایی دیده نمی شود.هفتمین دوره انتخابات سازمان نظام مهندسی ساختمان قزوین همزمان با سراسر کشور در این استان در حال برگزاری است.8054            "}