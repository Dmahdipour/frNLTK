{"onTitr":"","titr":" اتهام وکیل بازداشتی افزایش یافت","describe":" تهران- ایرنا- وکیل مدافع آرش کیخسروی، وکیل بازداشتی گفت: عناوین اتهام موکلم از یک به چهار عنوان افزایش یافته است. آخرین دفاعیات او در مرحله بازپرسی انجام و برای او قرار بازداشت مجدد صادر شد.", "text":"به گزارش خبرنگار حقوقی قضایی ایرنا، ٢٧ مرداد امسال بود که قاسم شعله سعدی و آرش کیخسروی دو وکیل دادگستری در مقابل مجلس شورای اسلامی به دلیل حضور در تجمع بازداشت شدند و آنان را به دادسرا بردند. برای این دو وکیل به اتهام اخلال در نظم عمومی قرار بازداشت صادر شد.پیام درفشان وکیل آرش کیخسروی، یکی از این دو نفر در گفت وگو با ایرنا از تمدید قرار بازداشت وی خبر داد و گفت: اتهام موکلم نخست اخلال در نظم عمومی عنوان و قرار شد قرار کفالت صادر شود که اتهام اجتماع علیه امنیت ملی به آن اضافه و قرار بازداشت موقت برای او صادر شد.وکیل کیخسروی با بیان افزایش اتهامات موکلش از یک عنوان به چهار عنوان اظهار داشت: اجتماع برای ارتکاب جرم علیه امنیت ملی از طریق عضویت در یکی از گروه ها یا احزاب اتهامی جدیدی است که موکلم سه سال قبل بابت این اتهام محاکمه و پرونده مختومه شد و او از آن حزب بیرون آمد.وی اضافه کرد: جدا از اینکه باید بررسی کرد که آیا عضویت در یک حزب جرم است یا نه، باید این موضوع را هم مدنظر داشت که موکلم سه سال قبل بابت عضویت در این حزب محاکمه شده بود.درفشان اتهامات دیگر موکلش را شرکت در تجمعات غیرقانونی و اخلال در نظم عمومی برشمرد و گفت: این اتهامات تعریف دارد و اصل بر قانونی بودن تجمعات است؛ نظم عمومی هم تعریف دارد و اگر در بزرگراهی مردم تردد می کنند یک نفر ترافیک سنگین ایجاد کند و مانع حرکت شود، اخلال در نظم عمومی تلقی می شود در حالی که موکلم اصلا چنین کاری را انجام نداده است.وی اتهام آخر کیخسروی موکل خود را فعالیت تبلیغی علیه نظام با استناد به یکسری مقالاتش، بیان کرد و ادامه داد: موکلم در جلسه امروز در دفاع از خود گفت که طبق اصل ٨ قانون اساسی انتقاد حق افراد است و دولت - مردم امری دو طرفه است. ضمن اینکه او علیه کسی شعار نمی دهد.ماده  ٢٣٨ قانون آیین دادرسی کیفری، تصریح دارد، صدور قرار بازداشت موقت در این موارد منوط به وجود یکی از این شرایط است: آزاد بودن متهم موجب از بین رفتن آثار و ادله جرم یا باعث تبانی با متهمان دیگر یا شهود و مطلعان واقعه شود یا سبب شود شهود از ادای شهادت امتناع کند. یا اینکه بیم فرار یا مخفی شدن متهم باشد و به طریق دیگر نتوان از آن جلوگیری کرد. سوم اینکه آزاد بودن متهم مخل نظم عمومی، موجب به خطر افتادن جان شاکی، شهود یا خانواده آنان و خود متهم باشد.درفشانی با استناد به این ماده از قانون آیین دادرسی کیفری گفت: قرار بازداشت موکلم را در حالی تمدید کردند که هیچ یک از این بندها برای او مصداق ندارد و این کار غیرقانونی است.* بابت احضار موکلم به دادسرا با پابند شکایت می کنیموکیل کیخسروی درباره احضار موکلش به دادسرا با پابند گفت: وکیل دادگستری را پابند زدند و به دادسرا بردند حتی کمی دورتر از دادسرا آنان را پیاده کردند تا در انظار عمومی شخصیت شان را زیر سوال ببرند طوری که رئیس قوه قضاییه هم نسبت به این موضوع انتقاد کردند و فرمودند کسی را با پابند به دادسرا نبرید.وی ادامه داد: ما تاکنون نسبت به این قضیه اقدام قانونی نکردیم تا شاید ادامه برخوردها منطقی تَر باشد که نه تنها چنین نشد بلکه اوضاع بدتر از قبل شد.درفشان خاطرنشان کرد: راجع به این موضوع طرح شکایت خواهیم کرد.این وکیل دادگستری تمدید قرار بازداشت و ادامه دادن رسیدگی به این پرونده به همین منوال را خلاف دادرسی بی طرف دانست و گفت: پرونده در همین حالت بازداشتی این دو وکیل قرار است با صدور کیفرخواست به دادگاه فرستاده شود؛ دادگاه هم تبدیل وثیقه نکند و تا زمان تجدیدنظر این دو در زندان بمانند که این دادرسی بی طرف نیست.محمدحسین آقاسی وکیل مدافع قاسم شعله سعدی دیگر وکیل بازداشتی نیز در گفت وگو با خبرنگار قضایی ایرنا درباره جلسه بازپرسی امروز (یکشنبه) اظهار داشت: در جلسه امروز، بازپرسی به صورت رسمی، اتهامات موکل را شامل اجتماع تبانی جهت ارتکاب جرم علیه امنیت ملی، اخلال در نظم عمومی و فعالیت تبلیغی علیه نظام در توییتر، اینستاگرام و تلگرام را تفهیم کرد. این وکیل دادگستری افزود: قرار شده ظرف یک هفته آینده، به عنوان وکیل شعله سعدی، لایحه آخرین دفاع خود را به شعبه بازپرسی ارائه کنم و سپس بازپرس تصمیم نهایی را اتخاذ می کند. آقاسی ابراز امیدواری کرد، با اخذ آخرین دفاع، قرار بازداشت موقت موکلش لغو و به وثیقه تبدیل شود. اجتمام *٧٣٢٩* ع ی * 3063            "}