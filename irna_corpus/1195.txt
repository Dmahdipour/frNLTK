{"onTitr":"","titr":" اقبال کشاورزان میانه به پرورش زنبورعسل بیشتر شده است","describe":" تبریز-ایرنا- مدیر جهاد کشاورزی شهرستان میانه با اشاره به آغاز طرح سرشماری کلنی های زنبور عسل گفت: اقبال کشاورزان این منطقه به پرورش زنبور عسل افزایش یافت.", "text":"جلال رحیم زاده روز پنجشنبه در گفت وگو با خبرنگار ایرنا با بیان اینکه سرشماری کلنی های زنبور عسل همزمان با سراسر کشور از ابتدای هفته جاری آغاز و تا  30 مهر ماه ادامه خواهد داشت، هدف از اجرای این طرح را جمع آوری اطلاعات علمی و کاربردی در زمینه تولید، پرورش زنبور عسل و آموزش تولید کنندگان برای تولید محصول با کیفیت بیان کرد.وی اظهار داشت: طبق سرشماری پارسال، مشخصات یکهزار و 430 زنبوردار و 53 هزار و 364 کلنی مدرن با تولید 367 هزار و 454 کیلوگرم عسل و یکهزار و 985 کندوی بومی با تولید هفت هزار و 160 کیلوگرم عسل در شهرستان میانه به ثبت رسیده است که با توجه به استقبال علاقمندان به پرورش زنبور عسل، پیش بینی می شود امسال این ارقام افزایش یابد.رحیم زاده ادامه داد: با اتمام طرح سرشماری از کلنی های زنبور عسل، اطلاعاتی چون تعداد بهره برداران، کلنی های فعال، میزان تولید عسل، کاهش یا افزایش تولید و دیگر اطلاعات فنی جمع آوری می شود و در این راستا ضروری است زنبور داران و بهره برداران در طول مدت اجرای طرح نهایت همکاری را با ماموران سرشماری داشته باشند.شهرستان میانه با جمعیت 190 هزار نفر در فاصله 187 کیلومتری مرکز آذربایجان شرقی واقع است.3038/7231/518            "}