{"onTitr":"","titr":" تیم هندبال اسلام آبادغرب از مدعیان امسال لیگ برتر است","describe":" کرمانشاه - ایرنا - رئیس هیات هندبال استان کرمانشاه ، از تیم زاگرس اسلام آبادغرب به عنوان یکی از مدعیان رقابت های لیگ برتر باشگاه های کشور در فصل جاری یاد کرد.", "text":"ناصر سلیمی روز جمعه در گفت و گو با خبرنگار ایرنا به آغاز رقابت های فصل جدید لیگ برتر باشگاه های کشور اشاره و اظهار داشت: در مسابقه افتتاحیه و آغازین رقابت های امسال، تیم زاگرس اسلام آبادغرب با شکست تیم قدرتمند نفت و گاز گچساران شگفتی ساز شد.وی ادامه داد: در این دیدار نزدیک که به میزبانی گچساران برگزار شد تیم زاگرس اسلام آبادغرب 25 بر 20 قهرمان فصل گذشته را در خانه اش شکست داد تا دست به کار بزرگی زده باشد.سلیمی افزود: نماینده اسلام آبادغرب تیم قدرتمندی را روانه مسابقات کرده و با نمایشی که دیروز بازیکنان این تیم ارائه کردند نشان دادند شایستگی کسب یکی از عناوین اول تا سوم را دارند.رئیس هیات هندبال کرمانشاه در ادامه و با اشاره به اینکه احتمال کناره گیری تیم هپکو اراک از مسابقات امسال وجود دارد، گفت: همین عامل باعث شده تا در برنامه مسابقات تغییراتی حاصل و فدراسیون مجبور به برنامه ریزی مجدد برای اعلام زمان هفته دوم رقابت ها شود.وی گفت: قرار است تا دوشنبه هفته پیش رو (23 مهر) تکلیف نهایی تیم اراکی و زمان جدید مسابقات مشخص شود.سلیمی همچنین با بیان اینکه زاگرس اسلام آبادغرب متعلق به همه استان است، گفت: از مسئولان انتظار می رود با حمایت از این تیم زمینه ای فراهم کنند تا بازهم در این رشته پرطرفدار خودی نشان داده و جایگاه گذشته را پس بگیریم.هدایت تیم هندبال زاگرس اسلام آبادغرب در مسابقات لیگ برتر باشگاه های کشور بر عهده «هوشنگ کاکلوند» است.تیم‌های نفت و گاز گچساران، هپکو اراک، پتروشیمی مارون، نیروی زمینی کازرون، سربداران سبزوار، صنعت مس کرمان، فراز بام خاییز دهدشت، هیات نجف آباد، فولاد مبارکه سپاهان و زاگرس اسلام آباد در لیگ برتر هندبال ایران حضور دارند.در استان کرمانشاه 680 ورزشکار بیمه شده زیرنظر هیات هندبال فعالیت می کنند که 240 نفر آن ها را بانوان و مابقی آقایان هستند.7458/8066            "}