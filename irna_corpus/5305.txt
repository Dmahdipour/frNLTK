{"onTitr":"","titr":" جمع آوری لاشه حیوانات در مناطق سیل زده مازندران الزامی شد","describe":" نوشهر - ایرنا - رئیس مرکز مدیریت حوادث و فوریت های پزشکی دانشگاه علوم پزشکی استان مازندران گفت که تهیه آب بهداشتی و جمع آوری لاشه حیوانات برای جلوگیری از احتمال شیوع بیماری در مناطق سیل زده الزامی است.", "text":"به گزارش خبرنگار ایرنا، یحیی صالح طبری یکشنبه شب در جلسه شورای هماهنگی مدیریت بحران استان مازندران که با حضور استاندار در تالار اجتماعات فرمانداری شهرستان تنکابن برگزار شد، افزود: برای روستاهای منطقه سلیمان آباد تنکابن که راه دسترسی آنها به دلیل تخریب پل ها مسدود شده است از طریق عبور از عرض رودخانه تجهیزات پزشکی و دارو در اختیار آسیب دیدگان قرار گرفت.وی با بیان اینکه 60 ماموریت مربوط به سیل اخیر در استان به ثبت رسیده است، اظهار داشت: در این مدت پنج فوتی داشتیم و یک مورد نیز مشکوک است و باید مشخص شود مرگ ناشی از برق گرفتگی بوده یا صاعقه که در حال بررسی است.  صالح طبری گفت: در شرایط بحرانی اخیر 39 بیمارستان ، سه هزار مرکز بهداشتی و 90 پایگاه اورژانس در آماده باش کامل بودند.مدیرعامل جمعیت هلال احمر مازندران نیز در این جلسه با بیان اینکه در سیل اخیر برای 498 خانوار عملیات امداد و نجات صورت گرفته است، گفت که در این مدت 312 مورد اسکان موقت و 278 خانه تخلیه آب صورت گرفته است.مجتبی اکبری افزود: برای پنج روستای تنکابن که به شدت آسیب دیده اند 70 بسته غذایی ، آب معدنی ، نان ، پتو و موکت ارسال شده است.وی با اشاره به اینکه در روستای پلطان تنکابن امداد رسانی با اسب و زنجیره انسانی صورت گرفته است، اظهار داشت: برای 12 گردشگر در روستای فلکده تنکابن اسکان موقت صورت گرفت تا پس از ایمن سازی مسیر به نقاط پایین دست انتقال یابند.اکبری گفت: باید بازگشایی مسیر روستاها در اولویت قرار گیرد تا امداد رسانی به آسیب دیدگان بهتر و سریعتر انجام شود.مدیر عامل آب منطقه ای مازندران هم در این جلسه بر ضرورت بازسازی و ساماندهی فوری رودخانه ها تاکید کرد و گفت : سیل اخیر به بسیاری از رودخانه ها آسیب زده به طوری که عرض برخی رودخانه ها نسبت به قبل از سیل چندین برابر شده است.محمد ابراهیم یخکشی افزود : بر اثر سیل اخیر بسیاری از پروژه های در دست ساخت ، ایستگاه های سنجش آب در رودخانه ها و سردهنه های سنتی تخریب شده اند و نیاز به بازسازی فوری دارد.وی خواستار استفاده از بخش خصوصی برای برداشت مصالح مازاد از رودخانه های مازندران شد و اظهار داشت : متاسفانه حریم رودخانه ها و انهار مورد تجاوز قرار گرفته اند و باید با ساخت و ساز های بی رویه در اینگونه مناطق برخورد شود .در سیل اخیر بیش از 300 میلیمتر بارندگی در رامسر و 108 میلیمتر در ساری به ثبت رسیده است.بارندگی شدید همراه با سیلاب که از عصر جمعه در مازندران آغاز شد و تا ظهر امروز یکشنبه در بعضی از مناطق ادامه داشت خسارات زیادی به بخش های مختلف زیربنایی، راههای ارتباطی، تاسیسات برق رسانی ، آبرسانی و بناهای مسکونی منطقه وارد کرده است./1602/7513/1654            "}