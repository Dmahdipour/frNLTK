{"onTitr":"","titr":" سازمان جهانی بهداشت درمورد افزایش شیوع وبا در یمن هشدار داد","describe":" تهران - ایرنا - سازمان جهانی بهداشت سه شنبه هشدار داد که شیوع بیماری وبا در یمن بار دیگر شدت گرفته، به طوری که حدود 10 هزار مورد مشکوک به ابتلا به این بیمار در هر هفته گزارش شده است.", "text":"به گزارش خبرگزاری رویترز از ژنو، این میزان دو برابر نرخ متوسط ابتلا به این بیماری در یمن در هشت ماه نخست سال جاری است.در هشت ماهه نخست سال جاری، 154 هزار و 527 مورد مشکوک به ابتلا به وبا در یمن گزارش و شمار مرگ حاصل از این بیماری 196 مورد برآورد شد. بیماری وبا درصورت درمان نشدن می تواند جان یک کودک را ظرف چند ساعت بگیرد. براساس اعلام صندوق کودکان سازمان ملل متحد (یونیسف)، حدود یک میلیون و 800 هزار کودک یمنی از سوتغذیه رنج می برند که این مساله، بدن آنها را در برابر بیماری ها آسیب پذیرتر می کند. از این تعداد، حدود 400 هزار نفر در وضعیت بحرانی قرار دارند. به گفته «طارق جازارویچ» سخنگوی سازمان جهانی بهداشت، از زمان آغاز همه گیر شدن بیماری وبا در یمن در آوریل 2017، در مجموع یک میلیون و 200 هزار مورد مشکوک به ابتلا به این بیماری گزارش شده که از این تعداد، 2 هزار و 515 مورد به مرگ منتهی شده است. سهم کودکان یمنی از ابتلا به این بیماری، 30 درصد است. سازمان خیریه ای موسوم به «نجات کودکان» اعلام کرد که حملات هوایی ائتلاف سعودی در اواخر ماه ژوئیه (اواسط مرداد) به تاسیسات بهداشتی و ایستگاه تصفیه آب که آب موردنیاز شهر بندری الحدیده را تامین می کند، خسارت وارد کرده است. این سازمان یادآور شد که در پی این رویداد، موارد مشکوک به ابتلا به وبا از ماه ژوئیه تا اوت (تیر تا شهریور) در مراکز بهداشتی تحت حمایت سازمان نجات کودکان، تقریبا دو برابر شده است.سازمان جهانی بهداشت نیز اعلام کرد که 16 درصد از موارد ابتلا به بیماری وبا در یمن در شهر بندری الحدیده گزارش شده است، شهری که تنها نیمی از تاسیسات بهداشتی آن فعال هستند. بیماری وبا درصورت رسیدگی در مراحل اولیه با نمک رهیدراسیون اورال (او.آر.اس) قابل درمان است، اما درصورت وخامت، درمان آن به مصرف آنتی بیوتیک ها و تزریق وریدی نیاز دارد.شبک**اروپام**9109**1392            "}