{"onTitr":"","titr":" پهناورترین استان کشور تنها پنج سمن محیط زیست دارد","describe":" زاهدان - ایرنا - مدیر کل حفاظت محیط زیست سیستان و بلوچستان گفت: این استان به عنوان پهناورترین استان کشور با داشتن 13 منطقه حفاظت شده تنها پنج سازمان مردم نهاد در حوزه محیط زیست دارد که بسیار اندک و نیازمند فعالیت آحاد مردم در این حوزه گسترده است.", "text":"وحید پورمردان روز سه شنبه در گفت و گو با خبرنگار ایرنا اظهار داشت: سازمان های مردم نهاد زیست محیطی با حضور فعال در زمینه های مختلف محیط زیست از قبیل آموزش، فرهنگ سازی و علمی به عنوان پل ارتباطی میان مردم و دولت می توانند محیط زیست استان را در مسیر کاهش معضلات زیست محیطی و برطرف کردن آسیب های ناشی از آن یاری کنند.وی تاکید کرد: توسعه فرهنگ زیست محیطی با استفاده از ظرفیت سازمان های مردم نهاد رویکردی کم هزینه، فراگیر و با مقبولیت اجتماعی بالا است.مدیر کل حفاظت محیط زیست سیستان و بلوچستان افزود: امروزه محیط زیست استان بیش از گذشته به مشارکت آحاد مردم به ویژه سازمان های مردم نهاد برای حل و کاهش مشکلات محیط زیست نیازمند است.وی از اجرای طرح یک ساعت با محیط بان در مدارس استان خبر داد و گفت: طرح یک ساعت با محیط بان به منظور آشنایی و افزایش دانش زیست محیطی دانش آموزان در مدارس ابتدایی استان همزمان با مهرماه در دستور کار قرار گرفته است.پور مردان افزود: در قالب این طرح دانش آموزان با این سازمان، وظایف محیط بانان، شرایط زیست بوم ها، لزوم وجود حیات وحش، مدیریت پسماند  و مناطق تحت مدیریت سازمان در سیستان و بلوچستان آشنا می شوند.وی ادامه داد: آموزش و اطلاع ‌رسانی مسائل محیط زیست متناسب با اقلیم منطقه، جلب مشارکت و ایجاد حس مسئولیت دانش‌آموزان در راستای حفاظت از محیط زیست و استفاده از توان فزاینده جامعه هدف به منظور انتقال پیام‌های زیست محیطی از مهمترین اهداف اجرای این طرح است.به گزارش ایرنا یک میلیون و 489 هزار و 590 هکتار معادل 7.9درصد (هفت و 9 دهم درصد) از کل مساحت سیستان و بلوچستان منطقه حفاظت شده و تحت نظارت سازمان حفاظت محیط زیست قرار دارد.گونه های جانوری و گیاهی استان در 13 منطقه شامل پناهگاه حیات وحش، مناطق حفاظت شده، آثار طبیعی ملی و مناطق شکار ممنوع شامل مناطق حفاظت شده گاندو، جنگلی شیله، جنگلی بیرک و جنگلی پوزک، مناطق شکار ممنوع بزمان، بلبل آب نصرت آباد، مک سرخ و پزم و پناهگاه حیات وحش هامون و آثار طبیعی ملی تفتان، پیرگل خاش، سرو زربین سنگان و گل فشان تنگ کنارک زیست می کنند.جنگل حرا، بسترهای علفی، سواحل شن و ماسه ای، رودخانه ها و تالاب ها از مهم ترین زیستگاه های گونه های جانوری سیستان و بلوچستان است.7316 **6081            "}