{"onTitr":"","titr":" میزگرد 'چالشهای تجاری سازی علوم' در ایرنا برگزار شد","describe":" اصفهان - ایرنا - میزگرد ' چالشهای تجاری سازی علوم در ایران' روز یکشنبه با حضور استادان دانشگاه ، مسئولان و کارشناسان امر در خبرگزاری جمهوری اسلامی استان اصفهان برگزار شد.", "text":"به گزارش ایرنا، در این میزگرد، اکبر قاسمی رییس اداره انتقال فناوری و تجاری سازی شهرک علمی و تحقیقاتی اصفهان، علی انصاری رییس مرکز رشد واحدهای کارآفرینی دانشگاه آزاد اسلامی واحد اصفهان(خوراسگان) و امیرعلی شریفیان عضو هیات مدیره انجمن شرکت های دانش بنیان استان اصفهان و مدیر عامل شرکت دانش بنیان آلتون حضور داشتند.این صاحبنظران به بررسی ضرورت تجاری سازی علوم و فناوری در کشور و مسائل و چالش های فراروی آن در سه بخش دولتی، صنعت و دانشگاه ها پرداختند.آنها تربیت دانشجویان ماهر، اجرای دقیق و کامل طرح های تشویقی و پرداخت تسهیلات حمایتی، ثبات اقتصادی، فرهنگ سازی در میان نیروی انسانی، ارتباط با اقتصاد بین الملل، توجه به زیرساخت ها و اکوسیستم کارآفرینی، حمایت از تولید داخل، جهادی عمل کردن مدیران و کاهش نرخ سود بانکی را از جمله راهکارهای رفع چالش ها و مشکلات بر سر راه تجاری سازی علوم ذکر کردند.تجاری سازی، سلسله فعالیت هایی است که برای بهره برداری از دانش، ایده ها، اختراع و نوآوری ها در قالب محصولات و با خدمات قابل ارائه، جهت فروش در بازار صورت گیرد. این دانش و ایده ها به طور معمول در دانشگاه‌ها، آزمایشگاه‌ها و مراکز تحقیقاتی دولتی و خصوصی شکل می گیرند که تجاری سازی آنها نقش بسزایی در توسعه اقتصادی دارد.بحث تجاری سازی با شکل گیری مراکز رشد و پارک های علم و فناوری و گسترش فعالیت واحدهای فناور و شرکت های دانش بنیان در کشور در 2 دهه اخیر جایگاه خاصی یافته است که در این میزگرد به ابعاد مختلف آن پرداخته شد.گزارش تکمیلی این میزگرد روزهای آینده در سایت ایرنا قرار می گیرد.3011/6026/            "}