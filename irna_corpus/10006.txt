{"onTitr":" سفیر ایران در دمشق:    ","titr":" نمایشگاه بازسازی سوریه فرصتی برای حضور شرکت های ایرانی است","describe":" دمشق- ایرنا- سفیر جمهوری اسلامی ایران در سوریه تاکید کرد، نمایشگاه بازسازی سوریه فرصتی دیگر برای حضور شرکت های ایرانی است تا در این تجمع بین المللی که تقریبا 29کشور جهان حضور دارند، تاثیر گذار باشند.", "text":"جواد ترکابادی روز چهارشنبه در حاشیه چهارمین نمایشگاه بازسازی سوریه در گفت و گو با خبرنگار ایرنا افزود: این نمایشگاه برای حضور بازرگانان ایرانی با نیازهای موجود در کشور سوریه در قالب بازسازی است که باید از آن بهره مند شود. وی گفت: البته بازسازی سوریه طرح عظیمی است که فرصت های بسیار زیادی برای حضور شرکت ها و بدنه های فعال اقتصادی جمهوری اسلامی ایران ایجاد می کند. سفیر ایران در دمشق با اشاره به روابط خوب ایران و سوریه، افزود: روابط بسیار خوب و روانی میان دو کشور وجود دارد و باید همکاری های فی مابین به ویژه روابط اقتصادی تقویت شود. ترکابادی تصریح کرد: پیوندهایی بین ملت های سوریه و ایران است و باید این امکان فراهم شود تا فعالیت ها در راستای تحکیم و تقویت مبانی اقتصادی، بیشتر فراهم شود. وی اظهار داشت: تعداد شرکت های ایرانی شرکت کننده در نمایشگاه بازسازی سوریه قابل قبول است، اما انتظار بیشتری برای حضور حداکثری تجار و بازرگانان ایرانی در این کشور وجود دارد. سفیر ایران در سوریه ادامه داد: فرصت های خوبی در پسا بحران برای حضور حداکثری فعالان اقتصادی ایرانی در این کشور وجود دارد که امیدوارم در زمان های بعدی شرکت ها، موسسات و فعالان اقتصادی مختلفی از ایران در نمایشگاه های بعدی بازسازی سوریه حضور پیدا کنند. ترکابادی اظهار داشت: بازسازی شهرها و کارخانجات احتمالا تخریب شده در تحولات جنگ سوریه، می طلبد شرکت های ایرانی از فرصت های حضور در بازار گسترده این کشور بهره مند شوند. وی گفت: برای بخش خصوصی ایران در سوریه به دلیل روابط دوستانه و قوی میان دو کشور فرصت های زیادی در زمینه سرمایه گذاری در صنایع، معادن و ذخایر ارزشمند در این کشور نیز وجود دارد. چهارمین نمایشگاه بازسازی سوریه شب قبل با حضور جمعی از مسئولان سوری و 270 شرکت خارجی از 29 کشور جهان در شهرک نمایشگاهی دمشق در نزدیکی فرودگاه بین المللی دمشق گشایش یافت. این نمایشگاه تا ششم اکتبر(14مهرماه) محصولات ۲۷۰ شرکت در زمینه های ساختمان را از کشورهای لبنان، اردن، روسیه، ایران، چین، فرانسه، ایتالیا، بلاروس، برزیل، مقدونیه، اندونزی، آفریقای جنوبی، صربستان، دانمارک، یونان، اسپانیا، ونزوئلا، پاکستان، کوبا، آلمان، عراق، سلطان نشین عمان، هند، رومانی، بلژیک و تانزانیا در کنار شرکت هایی از سوریه به نمایش خواهد گذاشت.شرکت های تخصصی در زمینه های ساختمان، انرژی، بهداشت، آموزش، جهانگردی، کشاورزی، ارتباطات، تکنولوژی آب، امنیت و آی تی محصولات و خدمات خود را به نمایش گذاشته اند. جمهوری اسلامی ایران نیز با 14 شرکت بزرگ در چهارمین نمایشگاه بازسازی سوریه حضور دارد. این تعداد شرکت های جمهوری اسلامی ایران در 15غرفه محصولات و خدمات خود را برای مشارکت در بازسازی سوریه ارایه می کنند. دست اندرکاران مرتبط با مصالح ساختمانی، انرژی های نوین، مواد پتروشیمی و سیستم های مخابراتی از مهم ترین شرکت کنندگان ایرانی در نمایشگاه بازسازی سوریه هستند. چهارمین نمایشگاه بازسازی سوریه از شب قبل به مدت پنج روز در شهرک نمایشگاهی دمشق آماده استقبال از بازدید کنندگان است. سوریه از اسفند ماه 1389 درگیر بحران مورد حمایت از سوی برخی کشورهای غربی - عربی همسایه و رژیم صهیونیستی است. حضور بیش از 360 هزار تروریست از 120 کشور جهان وابسته به 103 گروه تروریستی در شهرهای مختلف سوریه موجب شد طی 8 سال گذشته بسیاری از زیرساخت شهرهای مهم این کشور تخریب شده و اکنون با پایان یافتن بحران و پیروزی سوریه بر تروریست ها تلاش برای بازسازی آغاز می شود. امریکا نیز همزمان با این تحولات در سوریه خواستار تعهد کتبی دمشق برای مشارکت در بازسازی شده است که این درخواست از سوی سوریه به خاطر حمایت واشنگتن از تروریست ها در هشت سال گذشته رد شد. مقام های سوریه بارها بر این نکته تاکید کرده اند که اولویت بازسازی این کشور به کشورهای دوست و طرف هایی اختصاص می یابد که در جریان بحران در کنار این کشور و نه مقابل آن بودند. خاورم**8005*1436*            "}