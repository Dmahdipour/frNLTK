{"onTitr":" کارشناس مسائل بین الملل:    ","titr":" حکم دیوان لاهه به نفع ایران رویه حقوقی می شود","describe":" تهران-ایرنا-  کارشناس مسائل بین الملل گفت: اگر دیوان بین المللی دادگستری (لاهه) در رسیدگی به شکایت توقیف دارایی‌های بانک مرکزی ایران به نفع کشورمان حکم دهد، این حکم رویه حقوقی می شود و می توان جلوی اقدامات مشابه آمریکا در جاهای دیگر را گرفت.", "text":"به گزارش خبرنگار سیاسی ایرنا به فاصله حدود یک هفته بعد از صدور حکم موقت دادگاه لاهه درباره شکایت ایران از آمریکا به دلیل تحریم های یکجانبه، عالی ترین رکن قضایی سازمان ملل از امروز تا روز جمعه 20 مهر روند رسیدگی به شکایت ایران از آمریکا بابت توقیف دارایی‌های بانک مرکزی را آغاز می‌کند. «حسن بهشتی پور» روز دوشنبه در گفت و گو با خبرنگار سیاسی ایرنا، درباره طرح دعوای ایران در دیوان بین المللی دادگستری (لاهه) در زمینه مصادره یک میلیارد و 700میلیون دلار از دارایی های بانک مرکزی در لوکزامبورگ، اظهار داشت: آمریکایی ها در سال های اخیر شکایتی طرح کرده اند مبنی بر اینکه ایران در حادثه یازده سپتامبر دست داشته و دادگاه هم بدون داشتن دلیل موجه حقوقی حکم مصادره اموال ایران را صادر، و برای جبران خسارت بازماندگان حادثه یازده سپتامبر به دارایی های ایران در بانکی درلوکزامبورگ دست اندازی کردند.وی اضافه کرد: ایران ابتدا در دادگاه های آمریکا تلاش کرد مانع این کار شود اما دادگاه های بدوی و استیناف به نفع آمریکا رای دادند و اکنون ایران امیدوار است دادگاه لاهه رای به صلاحیت خود برای رسیدگی به این پرونده داده و با صدور رای موقت جلو اجرای حکم را بگیرد. کارشناس مسائل بین الملل گفت: لوکزامبورگ بعنوان عضو سامان ملل متحد باید از حکم عالیترین بخش حقوقی سازمان ملل یعنی دادگاه لاهه تبعیت کند.بنابراین اگرچه طرف اصلی آمریکاست ولیکن آنچه اثر دارد روی حکمی است که لوکزامبورگ و انگلیس باید اجرا کند.به گفته وی دادگاه بعد از شنیدن نظرات ایران و آمریکا - که تا روز جمعه طول می کشد - نظر خود درباره صلاحیتش را بیان کرده و بعد از آن به سمت صدور حکم قرار موقت می رود.وی یادآورشد: این اقدام ایران راه حل حقوقی است که نه تنها هیچ ضرری ندارد بلکه این نفع را دارد که تلاش می کند از مصادره اموال ایران جلوگیری کند.البته کسانی که قبل از صدور حکم دادگاه آمریکایی این اموال را به ایران برنگرداندند، مسئول هستند.  بهشتی پور افزود:در صورت رای دیوان بین المللی دادگستری (لاهه) به نفع ایران این حکم رویه حقوقی می شود و می توان در جاهای دیگر هم جلو این اقدامات آمریکا را گرفت.وی همچنین درباره نسبت قوانین داخلی و بین المللی در نظام حقوقی آمریکا گفت: در نظام حقوقی آمریکا قوانین داخلی به قوانین بین الملی برتری دارد ولی الان آمریکا از لوکزامبورگ تقاضای همکاری کرده است و این کشور می تواند به استناد به رای دیوان لاهه این کار را انجام ندهد. این کارشناس مسائل بین الملل  خاطرنشان کرد: برای لوکزامبورگ احکامی که در دادگاه بین المللی صادر می شود به قوانین داخلی لوکزامبورگ اولویت دارد و آمریکا نمی تواند این کشور را مجبور به اجرای حکم داخلی خود و بی اعتنایی به حکم دادگاه بین المللی کند.وی اظهار داشت: در واقع ایران تلاش می کند جلو اجرای حکم دادگاه آمریکایی برای مصادره اموال بانک مرکزی در لوکزامبورگ را بگیرد.کارشناس مسائل سیاسی در پاسخ به سوال دیگری درباره رویکرد سیاسی دادگاه های آمریکایی اظهار داشت:البته همه دادگاه های آمریکا اینگونه نیستند برای مثال دادگاه درباره سرنوشت اشیای باستانی ایران در شیکاگو به نفع ایران رای داد اما درباره این حکم طبق روایتی که خود آمریکایی ها از حادثه یازده سپتامبر داشتند از 24 نفر عمل کننده در این حمله تروریستی 15 نفر از اتباع عربستان سعودی بودند و حتی در گزارشات رسمی هم عربستان را مسئول دانسته بودند .بهشتی پور ادامه داد: خود آمریکایی ها روایت کردند خلبان های هواپیماها از اتباع سعودی، مصری و کشورهای عربی بودند و نه تنها هیچ فرد ایرانی جزو این افراد نبود حتی برخی از ایرانیان جان خود را در این حملات از دست دادند. وی اضافه کرد:بالاخره معلوم نشد طبق چه مستنداتی هم دادگاه بدوی وهم دادگاه استیناف چنین حکمی علیه ایران صادر کردند اما شواهد نشان می دهد این احکام نتیجه جوسازی است بدون اینکه بینه حقوقی پشت آن باشد.این کارشناس مسائل بین الملل با بیان اینکه تمام قرائن و شواهد به نفع ایران است و ایران نقشی در حادثه یازده سپتامبر نداشته است، گفت: باید جلسات استماع نظرات وکلای ایران و آمریکا ظرف سه روز آینده برگزار شود تا بتوان بهتر قضاوت کرد شانس موفقیت کدام طرف  برای کسب آراء 15 قاضی دادگاه بیشتر است .سیام**2021**1535            "}