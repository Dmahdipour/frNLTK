{"onTitr":"","titr":" لزاکو: کاهش صادرات ایران، بهای نفت را افزایش داد","describe":" تهران - ایرنا - پایگاه اینترنتی روزنامه اقتصادی 'لزاکو' روز چهارشنبه در گزارشی با اشاره به خروج آمریکا از برجام، تاکید کرد که ترس مصرف کنندگان نفت از کاهش صادرات نفت ایران، بهای طلای سیاه را در بازارهای جهانی افزایش داده است.", "text":"در این گزارش آمده است: بهای نفت در بازارهای جهانی امروز به علت نگرانی از کاهش عرضه این محصول از سوی ایران و همچنین تاثیرات منفی طوفان قریب الوقوع خلیج مکزیک بر پالایشگاه های آمریکا افزایش یافت.نفت برنت به عنوان یکی از مهمترین مراجع قیمت گذاری این محصول در بازارهای جهانی با شصت و یک صدم درصد افزایش، به هشتاد و پنج دلار و 21  سنت رسید. نفت وست تگزاس اینترمدیت نیز در بازار مبادلات آتی نیویورک با چهل و سه صدم درصد افزایش، به هفتاد و پنج دلار و 32 سنت رسید.لزاکو افزود: مصرف کنندگان نفتی جهان نگران وضعیت عرضه نفت ایران در ماه های آینده هستند. دونالد ترامپ رئیس جمهوری آمریکا تهدید کرده است که چهارم نوامبر (13 آبان) دور جدید تحریم های ایران از جمله تحریم های نفتی را به اجرا خواهد گذاشت و  این موضوع دلالان نفتی و مصرف کنندگان اروپایی و آسیایی را بیش از پیش نگران کرده است.گرچه اتحادیه اروپا اطمینان داده است با اتخاذ ساز و کاری همچنان به خرید نفت از جمهوری اسلامی ادامه می دهد، اما کارشناسان معتقدند که کاهش صادرات محموله های نفتی ایران در ماه های آینده، می تواند بهای نفت را بیش از قیمت های کنونی افزایش دهد.ایران در هفته نخست اکتبر روزانه یک میلیون و صد هزار بشکه نفت صادر کرد که این میزان در مقایسه با ماه ژوئن که دو میلیون و 300 هزار بشکه بود، بطور بی سابقه ای کاهش داشته است.همچنین نگرانی جهانی از مناقشات تجاری میان چین و آمریکا موجب شده است تا بهای نفت در بازارهای جهانی در کانال هشتاد دلار قرار گیرد. از سویی دیگر، طوفان مایکل که بر فراز خلیج مکزیک قرار دارد، هم اکنون موجب کاهش سیصد و 20 هزار بشکه ای تولید نفت در روز و همچنین کاهش قابل ملاحظه تولید گاز در میادین این منطقه شده است.انتظار می رود این طوفان روز چهارشنبه به خاک آمریکا برسد.اروپام**9041*شبس*1488 **            "}