{"onTitr":"","titr":" پیشرفت روش های درمان نازایی زوجین را بچه دار می کند","describe":" کرمانشاه - ایرنا - کارشناس سلامت باروری معاونت بهداشتی دانشگاه علوم پزشکی کرمانشاه گفت: امروز با پیشرفت روش های جدید در درمان نازایی، حتی در مواردی که درمان مشکل به نظر می رسد، زوجین دارای فرزند می شوند.", "text":"سهیلا خزائی روز دوشنبه در گفت و گو با خبرنگار ایرنا با بیان اینکه ناباروری به عدم وقوع بارداری در طول یک سال پس از ازدواج اطلاق می شود، افزود: براساس برآوردهای سازمان جهانی بهداشت بین هشت تا 12 درصد کل زوج های جهان نوعی ناباروری در طول زندگی باروری خود تجربه می کنند، یعنی 50 تا 80 میلیون نفر در جهان درگیر این مساله هستند. او به تأثیر ناباروری  بر زنان و مردان در همه کشورها اشاره کرد و گفت: در واقع ناباروری اغلب اثرات ژرف در کوتاه مدت یا دراز مدت بر افراد درگیر با این مساله دارد و آنان را در معرض فشارهای خانوادگی و اجتماعی قرار می دهد.وی با بیان اینکه ناباروری اولیه به عنوان ناتوانی زن برای باردار شدن، با وجود قرار گرفتن بارداری به مدت یک سال تعریف شده است در حالیکه ناباروری ثانویه به ناتوانی آن دسته از زنان اشاره دارد که قبلاً بارداری داشته اند، افزود: عمده موارد ناباروری اولیه و ثانویه از عواقب بیماری های مقاربتی درمان نشده یا عوارض پس از تولد یک بچه یا عواقب پس از سقط جنین غیربهداشتی و غیرقانونی است. خزائی انجام مشاوره پزشکی و معاینات بالینی در موارد ناباروری را بسیار کمک کننده دانست و با اشاره به علل عمومی ناباروری از سموم و آلودگی های محیطی به عنوان یکی از این موارد نام برد.او تصریح کرد: حشره کش ها یا مواد افزودنی، مواد شوینده، مواد آرایشی و داروها و حتی وسائل منزل از جمله علل ناباروری است.وی توصیه کرد که امکان حذف مواد شیمیایی به طور کامل از زندگی وجود ندارد اما حداقل می توانیم تماس خود را با مواد شیمیایی که مضر به نظر می آیند را کاهش دهیم.این کارشناس سلامت باروری در ادامه تصریح کرد که بررسی ها حاکی از تأثیر شدید مواد سمی بر تخریب کروموزوم ها است که در جنین در حال تکثیر، موجب سقط جنین یا تولد نوزاد با نقص های کروموزومی می شود.خزائی از عفونت ها به عنوان دیگر عامل موثر در ناباروری اشاره کرد و گفت: بدون علامت بودن در اغلب موارد، شیوع عفونت های کلامیدیا و گنوره در زنان و مردان، عفونت لگنی در 10 درصد از بیماران کلامیدیایی منجر به بسته شدن لوله ها می گردد.وی در ادامه سخنان خود به علل ناباروری در مردان نیز اشاره کرد و از سن بالا، عوامل ژنتیکی یا مادرزادی، عفونت، سموم و آلودگی های محیطی، شیوه زندگی ، سرطان و داروها به عنوان عوامل موثر نام برد.خزائی در مورد علل ناباروری در زنان نیز افزود: مشکلات تخمک گذاری، افزایش سن به علت تاخیر در ازدواج و فرزند آوری ، نارسایی زودرس تخمدان، سرطان ها و افزایش بقای بیماران، سندرم تخمدان پلی کیستیک به عنوان عوامل موثر ناباروری در زنان هستند.او شیوه زندگی سالم، اندومتریوز، آلودگی های محیطی، مشکلات لوله های رحمی، چسبندگی و اعمال جراحی، عفونت های بدون علامت از جمله کلامیدیا را از دیگر عوامل موثر در ناباروری زنان ذکر کرد.وی ریسک ناباروری در برخی از شیوه های زندگی مانند، استعمال دخانیات، ازدواج دیر، فرزند آوری بسیار دیر و فرزند آوری بسیار زود، بهره گیری نادرست از تلفن های همراه و برخی رژیم های خاص غذایی را بالا دانست.خزایی اظهار داشت: از آنجایی که بررسی نازایی روند نسبتاً طولانی دارد باید با حوصله پیگیری شود و مشارکت زوج در مشاوره های خانوادگی و ارائه اطلاعات صحیح در مورد آینده درمان از موارد مهم به شمار می رود.اکنون مرکز درمان ناباروری به عنوان اولین مرکز غرب کشور در بیمارستان معتضدی شهر کرمانشاه فعال است.3033/8066            "}