{"onTitr":"","titr":" شاهین بوشهر به روزهای ایده آل خود نزدیک می شود","describe":" بوشهر-ایرنا-سرمربی تیم فوتبال شاهین بوشهر گفت: این تیم رفته رفته به شرایط ایده آل و آرمانی خود برای ادامه بازی های لیگ دسته یک فوتبال کشور نزدیک می شود.", "text":"به گزارش ایرنا، محمود فکری پنجشنبه شب پس از برد یک بر صفر تیمش برابر اکسین البرز در جمع خبرنگاران افزود: با گذشت بازی های لیگ بازیکنان از روند بازی یکدیگر آشنایی لازم پیدا و هماهنگی بیشتری بین آنها ایجاد می شود. وی بیان کرد: در کنار تلاش بازیکنان امیدواریم سایر عوامل از جمله مسئولان و رسانه های استان بوشهر نیز با وفاق و همدلی بیشتر انگیزه مجموعه شاهین  را بالا ببرند تا این استان بتواند دومین نماینده خود را راهی لیگ برتر فوتبال کشور کند. فکری در ارتباط با بازی تیمش برابر اکسین البرز نیز اظهارداشت: در این بازی بازیکنان با تمام وجود و با غیرت و تعصب خود جنگیدند. وی عنوان کرد: این جنگندگی بازیکنان در کنار تشویق بی امان هواداران باعث شد تا در برابر اکسین به سه امتیاز بسیار ارزشمند دست پیدا کنیم. فکری یادآورشد: در ضد حمله ها شاهین می توانست شمار گل های خود را به 2 تا 3 گل برساند ولی با کم دقتی بازیکنان پس از به ثمر رسیدن گل میلاد صارمی موقعیت ها یکی پس از دیگری به هدر رفت. وی در ارتباط با نحوه قضاوت داور این دیدار نیز گفت: داور در مجموع خوب ظاهر شد و شاید تصمیم های اشتباه از سوی وی برای هر دو طرف اعلام شد ولی این اشتباه ها در نتیجه بازی ها تاثیر گذار نبود. فکری در ارتباط با بازی های آینده تیمش نیز گفت: در کمتر از پنج روز باید به مصاف تیم های آلومینیوم اراک و خونه به خونه بابل برویم که با این شرایط باید هر چه زودتر با انجام رکاوری مهیای انجام این 2 بازی شویم. وی افزود: در این بازی ها باید حداقل چهار امتیاز کسب کنیم تا بتوانیم همچنان در جمع تیم های بالا نشین جدول قرار گیریم. شاهین بوشهر با این برد 12 امتیازی شد و به جایگاه سوم لیگ دسته یک فوتبال کشور رسید. اکسین البرز نیز با این شکست 11 امتیازی باقیماند و به رده پنجم جدول سقوط کرد. شاهین بوشهر در هفته هشتم بازی ها با آلومینیوم اراک دیدار می کند و اکسین البرز نیز در این هفته به استراحت می پردازد. 7212/6045            "}