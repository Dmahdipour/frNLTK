{"onTitr":" اختصاصی ایرنا/    ","titr":" فروشندگان عمده مواد مخدر در کرمانشاه دستگیر شدند","describe":" کرمانشاه - ایرنا - فروشندگان و تهیه کنندگان عمده مواد مخدر در محلات شمالی شهر کرمانشاه روز چهارشنبه توسط پلیس شناسایی و دستگیر شدند.", "text":"به گزارش خبرنگار اعزامی ایرنا همراه با تیم عملیاتی پلیس، در این طرح ضربتی 6 نفر از توزیع کنندگان عمده مواد مخدر در محلات، جاده قدیم تهران، خیایان لاله، خیابان نرگس و حکمت آباد دستگیر شدند.جانشین رئیس پلیس مبارزه با مواد مخدر استان کرمانشاه که در این طرح نیروهای عملیاتی را همراهی می کرد، گفت: نیروهای ما به واسطه اقدام های اطلاعاتی، سرشبکه های توزیع مواد مخدر را تحت نظر داشتند و پس از جمع آوری مستندات و اخذ دستور مقام قضایی در یک طرح منسجم برای دستگیری آنان اقدام کردند.سرهنگ خلیل محمدی به خبرنگار ایرنا، گفت: در راستای طرح پاکسازی محلات شمالی شهر کرمانشاه 2 منزل متعلق به فروشندگان مواد مخدر براساس قانون به نفع دولت پلمب شدند.در این عملیات مقادیری مواد مخدر و ادوات فروش و مصرف از توزیع کنندگان به دست آمد و  10 معتاد متجاهر نیز در بوستان های سطح شهر جمع آوری شدند.** درب های تقویب شدهیکی از فروشندگان مواد مخدر که در محله جاده قدیم فعالیت می کرد، به منظور جلوگیری از ورود ماموران درب منزل را از پشت با میله هایی تقویت و سقف حیاط را نیز نرده کشی کرده بود.این فروشنده مواد مخدر که هروئین، تریاک و شیشه را بسته بندی می کرد و به ساخت وسایل مصرف نیز می پرداخت، به خبرنگار ایرنا گفت: با کمک حرارت و قالب های مخصوص از لوله های شیشه ای، ابزاری برای مصرف مواد مخدر می سازم و هروئین و شیشه را در بریده های کوچکی از نی نوشابه بسته بندی می کنم.** استفاده از فاضلاب برای معدوم سازیدر یکی دیگر از منازل، سه نفر در حال بسته بندی مواد مخدر بودند که پس از مشاهده ماموران، مخدرها را به سرعت در سوراخ فاضلاب آشپزخانه ریختند، اما ماموران به سرعت وارد عمل شدند و این مواد را از لوله فاضلاب خارج کردند.این افراد در جعبه های سیگار، داخل نی های نوشابه بریده شده و بسته های پلاستیکی مواد مخدر را بسته بندی می کردند و زیرفرش ها و پشت پشتی های خانه جاسازهایی برای خود داشتند.** رضایت اهالی محلدر طول اجرای طرح پاکسازی توسط پلیس مبارزه با مواد مخدر، اهالی محل ضمن قدردانی از ماموران به منظور شناسایی فروشندگان مواد مخدر با آنان همکاری داشتند.زهرا 36 ساله یکی از ساکنان محله جاده قدیم پس از دستگیری یکی از توزیع کنندگان مواد مخدر به خبرنگار ایرنا، گفت: این فرد یک خانه مجردی داشت و علاوه بر رفت و آمدهای مشکوک برای اهالی محل ایجاد مزاحمت می کرد.علی مراد 65 ساله یکی از اهالی خیابان لاله نیز پس از دستگیری توزیع کنندگان مواد مخدر به خبرنگار ایرنا، گفت: در این خانه افراد مشکوک مدام در حال تردد بودند و علاوه بر ایجاد مزاحمت برای زنان و کودکان با جوانان محل نیز درگیر می شدند.** اجرای 538 طرح پاکسازی توسط پلیسنیروی انتظامی با همکاری دستگاه قضایی و دیگر ارگان های مربوطه از ابتدای سال جاری تاکنون 538 طرح پاکسازی را در سطح استان کرمانشاه اجرایی کرده است که به واسطه آن ها بیش از سه هزار فروشنده و توزیع کننده مواد مخدر دستگیر شده اند.فرمانده انتظامی کرمانشاه صبح امروز در نشستی خبری اعلام کرد که در این مدت 955 کیلوگرم انواع مواد مخدر به واسطه برگزاری طرح های مختلف در سطح استان کشف شده است.سردار منوچهر امان اللهی پیش تر گفته بود که در 6 ماه نخست امسال 81 قاچاقچی عمده و یک هزار و 397 خرده فروش دستگیر شده اند که این آمار نسبت به مدت مشابه سال گذشته 50 درصد افزایش پیدا کرده است.** احتمال صدور حکم اعدام برای فروشندگان مواد مخدربراساس اعلام شورای هماهنگی مبارزه با مواد مخدر ، فروشندگان مواد مخدر در صورتی پس از دستگیری، تخلف خود را تکرار کنند، حکم قضایی آن براساس مجموع مواد مخدری که در دفعات مختلف از آنها کشف شده است، محاسبه خواهد شد.دبیر شورای هماهنگی مبارزه با مواد مخدر استان کرمانشاه در گفت و گو با خبرنگار ایرنا، ضمن تاکید بر تشدید طرح های مبارزه با موادمخدر، گفت: براساس هماهنگی های صورت گرفته با دستگاه قضایی در صورت زیاد بودن حجم مجموع مواد کشف شده از فروشندگان سابقه دار، احتمال صدور حکم اعدام  برای آنها وجود دارد.** کرمانشاه استان پیشتاز در مبارزه با مواد مخدرعلی شمشیری در بخش دیگری از صحبت های خود اعلام کرد که حوزه مقابله با مواد مخدر نهاد ریاست جمهوری، کرمانشاه را به عنوان استان پیشتاز در زمینه مبارزه با مواد مخدر معرفی کرده است.وی با بیان اینکه اقدام های مناسبی در زمینه مبارزه با سوداگران مرگ در استان کرمانشاه انجام شده است، گفت: دستگاه های انتظامی به همراه اداره کل اطلاعات کار مبارزه با باندها و سرشاخه های اصلی مواد مخدر را به خوبی دنبال می کنند.دبیر شورای هماهنگی مبارزه با مواد مخدر کرمانشاه افزود: زمستان سال 95 یک هزار و 400 معتاد متجاهر در سطح استان جمع آوری شدند که این آمار در زمستان 96 به 900 نفر رسید.شمشیری ادامه داد: کاهش آمار معتادان متجاهر جمع آوری شده در سطح کرمانشاه نشان می دهد که اقدام های انجام شده در زمینه مبارزه با مواد مخدر در استان موثر بوده است.وی با بیان اینکه کرمانشاه در سال 96 رتبه نخست کشور در زمینه مبارزه با مواد مخدر را کسب کرد و گفت: سال گذشته بیش از 2 هزار و 750 کیلوگرم مواد مخدر در استان توسط نیروی انتظامی و سایر دستگاه های امنیتی کشف و ضبط شد.دبیر شورای هماهنگی مبارزه با مواد مخدر کرمانشاه با اعلام اینکه در این سال 10 کارگاه تهیه و تولید مواد مخدر صنعتی کشف و متلاشی شد، عنوان کرد: در این مدت بیش از 6 هزار و 200 لیتر مواد پیش ساز مایع و 113 کیلوگرم مواد پیش ساز جامد کشف و ضبط شد.براساس اعلام پزشکی قانونی سال گذشته 142 نفر و بهار امسال 20 نفر در استان کرمانشاه بر اثر مصرف مواد مخدر جان خود را از دست دادند.این آمار نشان می دهد که سال گذشته هر پنج روز 2 نفر و بهار امسال هر چهار روز یک نفر در استان کرمانشاه جان خود را بر اثر مصرف مواد مخدر از دست داده اند.براساس آمارهای ارائه شده بیش از 70 هزار نفر از جمعیت 2 میلیون نفری استان کرمانشاه معتاد هستند و بیش از 90 درصد کسانی که به کمپ های ترک اعتیاد مراجعه می کنند ، دوباره به آغوش اعتیاد باز می گردند.گزارش از سامان رحمتیان7445/8066            "}