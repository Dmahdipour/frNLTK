{"onTitr":"","titr":" هورالعظیم بازهم آتش گرفت","describe":" اهواز - ایرنا - رئیس اداره حفاظت محیط زیست هویزه گفت: آتش سوزی هورالعظیم در بخش ایرانی، که از غروب امروز آغاز شده بود، مهار شد.", "text":"محمد ساکی پنجشنبه در گفت وگو با ایرنا اظهار داشت: این آتش سوزی در مخزن شماره 2 هورالعظیم، و در نزدیکی تاسیسات نفتی آزادگان شمالی رخ داده است.وی افزود: این آتش سوزی کمتر از 2 ساعت طول کشیده و با همکاری محیط بانان و آتش نشانی شرکت نفت آزادگان شمالی خاموش شده است.ساکی با بیان اینکه علت آتش سوزی و وسعت آن در دست بررسی است، گفت: این ششمین آتش سوزی وسیع در تابستان امسال در بخش ایرانی هورالعظیم بوده که وسعت آخرین آنها در هفته گذشته 218 هکتار بوده است.به گفته وی، آتش سوزی های با وسعت کم و محدود، در حد یکی دو هکتار، نیز اتفاق افتاده که معمولا در آمار ذکر نمی شود.ساکی نسبت به تبعات کاهش شدید آب تالاب هشدار داد و تاکید کرد: ارتفاع آب در مخزن 2 و 3 تالاب به شدت کاهش یافته و نی های محل آتش سوزی خشک بوده است.وی همچنین گفت: آتش سوزی در بخش عراقی هورالعظیم همچنان ادامه دارد و کانون های دود در این تالاب فعال هستند.ساکی اضافه کرد: هواپیمای آتش نشان روز هشتم مهر، یک عملیات اطفای حریق را انجام داده و بالگردهای آبپاش نیز دیروز و امروز برای عملیات اعزام شده اند.از ابتدای تابستان امسال بیش از 2 هزار هکتار از بخش ایرانی هورالعظیم دچار آتش سوزی شده است.تابستان امسال آبی از کرخه وارد هورالعظیم نشده و حقابه این تالاب تقریبا هیچگاه محقق نشده است. این در حالیست که شمسایی مدیرعامل سازمان آب و برق خوزستان، دیروز در همایش «مدیریت منابع آب و سازگاری با کم آبی» مدعی شد که با وجود خشکسالی شدید، آب مورد نیاز هورالعظیم تامین شده است.هورالعظیم، آخرین بازمانده تالاب های بین النهرین در جنوب غربی کشور در خوزستان قرار دارد. یک سوم این تالاب در ایران و دو سوم در عراق واقع شده است. یکی از چالش های این تالاب در تابستان امسال، آتش سوزی در بخش عراقی و ادامه آن پس از سه ماه است.آتش سوزی در بخش عراقی هورالعظیم از اوایل تیر امسال آغاز شده و تاکنون حدود 25 هزار هکتار را درگیر کرده است. دود ناشی از این آتش سوزی تا بیش از یکصد کیلومتر فراتر رفته و گاهی تا 10 شهرستان و روستاهای زیادی را درگیر می کند، به طوری که در روزهای گذشته علاوه بر دشت آزادگان، هویزه، اهواز، کارون، حمیدیه و باوی، شهرهای شادگان، آبادان، خرمشهر و ماهشهر نیز در برخی روزها تحت تاثیر این دود قرار گرفت، به طوری که دود ناشی از این آتش سوزی در چهارم مهر ماه باعث شد که آلودگی هوا در اهواز به هفت برابر حد مجاز برسد.رئیس جمهوری اوایل شهریور ماه برای ورود جدی وزارت امور خارجه به مساله آتش سوزی هورالعظیم و مذاکره با کشور عراق دستور ویژه صادر کرده، همچنین شورای عالی امنیت ملی مصوب کرده است که هیاتی برای مذاکره با کشور عراق در این رابطه تشکیل شود. جهانگیری معاون اول رئیس جمهوری نیز اخیرا در شورای عالی آب گفته بود که ایران آمادگی همکاری با عراق برای خاموش کردن هورالعظیم را دارد. اما به دلیل ناآرامی های عراق این مصوبات تا کنون محقق نشده و اعزام هیات به عراق در ابهام است.مرحله نخست عملیات آتش نشانی به وسیله 2 بالگرد و یک هواپیمای آبپاش از 29 تیر تا سوم مرداد انجام شد و مرحله دوم از 11 تا 15 مرداد متوقف شد. به گفته مسئولان این عملیات تاثیری در خاموش شدن آتش نداشته بنابراین متوقف شده است اما با این حال مرحله سوم خاموش کردن هور از اواخر مرداد از سرگرفته و بعد از چند روز متوقف شد. کارشناسان بر این باورند که تنها راهکار خاموش شدن آتش و دود در این تالاب، آبگیری آن و تامین حقابه است.9754/6002            "}