{"onTitr":"","titr":" توسعه فرهنگ نماز آسیب های اجتماعی را کاهش می دهد","describe":" بندرعباس - ایرنا -  رییس ستاد اقامه نمازهرمزگان با اشاره به اینکه ترویج فرهنگ نماز وظیفه همگانی است گفت: توجه به امر نماز و توسعه آن موجب رحمت الهی و کاهش آسیب های اجتماعی می شود.", "text":"به گزارش ایرنا، محمد حسین فروزان نژاد  پنجشنبه شب در نشست شورای اقامه نماز میناب اظهار داشت: هزینه  کردن  برای نماز سرمایه است و هرگاه دستگاه های اجرایی و مردم نسبت به نماز بی تفاوت باشند، به طور قطع  نسبت به جامعه و نظام هم بی تفاوت هستند. وی افزود: ذکر خداوند بهترین راه به دست آوردن برکت است، در جامعه، سازمان و خانواده ای ذکر خداوند واقامه نماز حاکم باشد در این مکان ها برکت نیز به وجود خواهد آمد. وی با تاکید بر ضرورت ترویج فرهنگ نماز در جامعه بویژه در ادارات تصریح کرد: هر کدام از ما یک دقیقه در روز وقتمان را برای ترویج این فریضه الهی بگذاریم کار بسیار بزرگ و ارزشمندی صورت می گیرد. امام جمعه میناب نیز گفت: نماز آنقدر جذبه دارد که از بهترین راهها می توان دیگران را به نماز تشویق کرد و یکی از راههای تشویق و ترغیب جوانان  به انجام فریضه الهی  بهره بردن ازظرفیت فضای مجازی و جامعه است.معاون استاندار و فرماندار ویژه  میناب هم اظهار داشت: مسوولان الگوهای خوبی برای ترویج فرهنگ نماز و معارف الهی هستند زیرا با حضور خود در نماز های جماعت و نماز جمعه، مشوق دیگران به این مساله مهم خواهند بود . دبیر ستاد اقامه نمازمیناب گزارشی از عملکرد 6 ماهه ستاد اقامه نماز این شهرستان ارائه کرد و گفت: اگر خواهان جامعه متعالی هستیم باید به نماز بیشتر پرداخته شود.7194/6048            "}