{"onTitr":"","titr":" ورزشکارانی که با حداقل ها افتخارآفرینی کردند","describe":" کرج-ایرنا- البرز مهد قهرمانانی از جنس پهلوانی ، قناعت و رادمردی است ، ورزشکانی که با حداقل امکانات برای ایران بزرگ و کوچک درعرصه های بین المللی و جهانی افتخار آفرینی می کنند.", "text":"به گزارش ایرنا، رقابت های پارارآسیایی جاکارتا، تازه ترین آوردگاه  برای سنجش قهرمان این قاره بزرگ است ، میدانی که ورزشکاران جانباز و معلول البرزی بار دیگر پرچم پر افتخار جمهوری اسلامی ایران را از در آن به اهتزاز درآورند.جانبازان و معلولان البرزی و ایرانی در رقابت ها نشان دادند که محدودیت های جسمی و کمبودهای امکاناتی مانع پیشرفت آنان نیست.   البرز در رشته هایی چون شنا، والیبال نشسته، وزنه برداری، تنیس روی میز، دو و میدانی و فوتبال قطع عضو، قهرمانان شاخصی  پرورش داده که در سطح جهانی و آسیایی توانسته اند مدال های رنگارنگ کسب کنند. امیر جعفری، یوسف یوسفی و الناز دارابیان سه ورزشکار البرزی در رشته های وزنه برداری و دوومیدانی در پارا آسیای جاکارتا  توانستند محدودیت ها را کنار زده و امید و اعتماد به نفس را بار دیگر زنده کنند. جعفری با بلند کردن وزنه 184 کیلوگرم به مدال طلا و  یوسفی دیگر شرکت کننده البرزی با بلند کردن وزنه کیلوگرم 175 به مدال نقره این مسابقات دست یافت. همچنین جعفری در انتخاب نخست وزنه 173 کیلوگرم ، در انتخاب دوم وزنه 178 کیلوگرم و در سومین انتخاب نیز توانست وزنه 184 کیلوگرم  را مهار کند.این 2 ورزشکار البرزی، پیش از این توانسته بودند مدال های نقره و برنز رقابت های پارا وزنه برداری قهرمانی جهان در مکزیکوسیتی را کسب کنند.اکنون البرز تنها یک سالن برای تمرین جانبازان و معلولان  دارد آن هم با شاخص های استاندارد فاصله دارد، با این وجود ورزشکاران جانباز و معلول در این سالن تمرین کرده و برای استان و کشور افتخار آفرینی می کنند.  28هزار معلول در استان البرز زندگی می کنند که از این تعداد 250 نفر به عرصه ورزش روی آورده اند و با وجود زیر ساخت های ضعیف استان شاهد پرورش قهرمانانی چون یوسفی و جعفری بوده ایم.با وجودچنین ظرفیت های ورزشی، به دلیل نبود امکانات و زیرساخت ها، این ورزشکاران به دیگر استان های کشور از جمله تهران و خراسان رضوی کوچ می کنند. اگر چه این محدودیت ها برای معلولان در البرز مختص اماکن ورزشی نیست، زیرساخت های شهری نیز برای این قشر مناسب نیست و مشکلات زیادی برای آنها ایجاد کرده است. با وجود محدودیت های بسیار برای این قشر از جامعه که بخش زیادی از آنها از طبقه ضعیف و متوسط هستند، ورزش به عنوان تنها پناهگاهی برای رسیدن به آرامش است، اما آنچنان که باید به آنان پرداخته نشده و جانبازان و معلولان با مشکلات زیادی در بخش ورزش دست و پنجه نرم می کنند. مدیر کل ورزش و جوانان البرز دراین زمینه به خبرنگار ایرنا گفت: با هدف استفاده جانبازان و معلولان از اماکن ورزشی در قالب استانداردها و مقررات شهرسازی و معماری، مناسب سازی اماکن دردستور کار قرار گرفته است.امیر غفرانی افزود: با توجه به الزام رسیدگی به رفع موانع، در مجموعه های ورزشی برای استفاده جانبازان و معلولان و توجه خاص دولت به این امر، انتظار رسیدگی بیشتر به نیازها در این بخش وجود دارد.وی اضافه کرد: هدف ما این است که ورزشکاران جانباز و معلول استان بتوانند هر چه بیشتر به میان جامعه آمده و با ورزش ، توانایی های خود را از بالقوه به بالفعل برسانند. رئیس هیات ورزشی جانبازان و معلولان البرزی نیز گفت: بیش از 250 ورزشکار سازمان یافته و حرفه ای جانباز و معلول البرزی داریم که بسیاری از آنها توانسته اند مدال جهانی و کشوری زیادی را کسب کنند. سعید براتی افزود: این ورزشکاران در 12 رشته ورزشی از جمله دوومیدانی، وزنه برداری، بسکتبال با ویلچر، شنا و تنیس روی میز مشغول به فعالیت هستند و با وجود محدودیت های زیر ساختی که در این استان وجود دارد بارها توانسته اند برای کشور مدال آفرینی کنند.وی اضافه کرد: انتظار می رود همه دستگاه های اجرایی و مسئولان فرادستی به کمک ورزش البرز بیایند.براتی گفت: نیاز است تا نگاه ویژه ای به بخش جانبازان و معلولان شود، ما نمی توانیم به تمامی ادارات، پارک ها و مراکز برویم و در خیلی از این اماکن با محدودیت مواجه هستیم.وی با اشاره به اینکه نیاز است فضاهای بیشتری به جانبازان و معلولان اختصاص یابد خاطر نشان کرد: حق استفاده از فضاهای تفریحی،فرهنگی و ورزشی بین این قشر و سایر اقشار جامعه تقسیم شود.وی ادامه داد: امکانات در این بخش بسیار کم است و باید برای گسترش هر چه بیشتر فعالیت جانبازان و معلولان اقدامات اساسی صورت گیرد.رقابت های پاراآسیایی جاکارتا از 14 تا 21 مهرماه در جاکارتا پایتخت اندونزی در حال برگزاراست که سه هزار و 590 ورزشکار از 43 کشور در 18 رشته ورزشی با یکدیگر به رقابت می پردازند.7414/ 6155            "}