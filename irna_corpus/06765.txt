{"onTitr":"","titr":" جاده های گلستان لغزنده است","describe":" گرگان – ایرنا – معاون راهداری اداره کل راهداری و حمل و نقل جاده ای گلستان گفت: با توجه به آغاز بارش ها از عصر جمعه گذشته در این استان و تداوم آن، اکنون جاده های گلستان لغزنده بوده و رانندگان هنگام تردد احتیاط کنند.", "text":"عادل مصدقی روز شنبه در گفت و گو با خبرنگار خبرگزاری جمهوری اسلامی اظهار داشت: علاوه بر این، محورهای کوهستانی از جمله خوش ییلاق در محور آزادشهر به شاهرود، چهار باغ و شاهکوه در محور گرگان – شاهرود و درازنو کردکوی نیمه ابری و مه آلود هستند.وی گفت: محور جنگل گلستان واقع در شرق استان و به سمت خراسان شمالی به علت ریزش پراکنده باران لغزنده بوده و رانندگان هنگام تردد حتما به توصیه های پلیس راه توجه کنند.وی با بیان این که اکنون تردد خودرو در همه محورهای ارتباطی استان برقرار است، افزود: این اداره کل برای ارایه خدمات هرچه بهتر به رانندگان عبوری از محورهای استان به ویژه کوهستانی و جنگلی، 20 گروه راهداری با تجهیزات کامل را از عصر جمعه در آماده باش دارد.وی از هم استانی ها درخواست کرد با توجه به پیش بینی هواشناسی گلستان مبنی بر استقرار سامانه سرد و بارشی در استان تا روز یکشنبه، از انجام سفرهای غیر ضرور خودداری کنند.طبق گزارش صبح شنبه معاون توسعه و پیش بینی اداره کل هواشناسی گلستان به ایرنا، بیشترین بارندگی 24ساعت گذشته با 59 میلی متر مربوط به شهرستان کردکوی در غرب این استان بوده و قابل توجه ترین بارندگی  بعد از کردکوی با حدود 55 میلی متر در بندر ترکمن، 31،3 میلی متر در کلاله و 29،6 میلی متر در بندرگز گزارش شده است.محمدرضا رحمن نیا با بیان اینکه بارندگی با شدت کمتر تا فردا صبح در استان گلستان ادامه دارد، افزود: با نفوذ این سامانه بارشی به استان، دمای هوای استان چهار تا 6 درجه کاهش یافت و برای امروز کاهش 6 تا هشت درجه ای پیش بینی می شود.اکنون دمای فعلی گرگان مرکز استان گلستان 14 درجه سلسیوس و هوا بارندگی و وزش باد از سمت شمال غربی و هفت متر بر ثانیه می باشد.به گفته رحمن نیا در 24 ساعت گذشته مراوه تپه با 15 درجه سلسیوس  و گنبدکاووس و اینچه برون با 29 درجه بالای صفر به ترتیب خنک ترین و گرم ترین نقاط استان گلستان بوده اند.استان گلستان واقع در شمال کشور 54 گردنه به طول 603 کیلومتر و حدود یک هزار و 900 کیلومتر محور کوهستانی و برفگیر دارد و مسیرهای کوهستانی و برفگیر آن شامل درازنو در کردکوی، توسکستان –چهارباغ در گرگان، افراتخته در علی آبادکتول، خوش ییلاق در آزادشهر، جنگل گلستان و گلیداغ در مراوه تپه می شود.مجموع راه های حوزه استحفاظی استان گلستان بالغ بر پنج هزار کیلومتر می باشد.6204/1860            "}