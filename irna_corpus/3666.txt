{"onTitr":" دبیر ستاد اطلاع رسانی و تبلیغات اقتصادی کشور:    ","titr":" تقویت اعتماد عمومی هدف اصلی ستاد تبلیغات اقتصادی است","describe":" تهران - ایرنا - دبیر ستاد اطلاع رسانی و تبلیغات اقتصادی کشور گفت: تقویت اعتماد عمومی و جلب مشارکت و حمایت مردم از تصمیمات مسئولان نظام در حوزه اقتصادی و پاسخگویی به موقع به شبهات، شایعات و دروغ پردازی های رسانه ای درباره وضعیت اقتصادی کشور و مقابله با جنگ روانی اهداف اصلی تشکیل این ستاد است.", "text":"«سید رمضان شجاعی کیاسری» رییس مرکز اطلاع رسانی و امور بین الملل وزارت کشور که شب گذشته در دومین جلسه ستاد اطلاع رسانی و تبلیغات اقتصادی به عنوان دبیر این ستاد تعیین شد در گفت و گو با خبرنگار سیاسی ایرنا، مهم ترین اهداف و ماموریت های این ستاد را رصد، پایش و تحلیل مستمر فعالیت های تبلیغی رسانه ها، سیاست گذاری رسانه ای، خبری و تبلیغی در موضوعات مرتبط و ابلاغ به دستگاه های ذیربط در چهارچوب مصوبات شورای عالی هماهنگی اقتصادی ذکر کرد. وی افزود: تشکیل ستاد اطلاع رسانی و تبلیغات اقتصادی کشور در نهمین جلسه شورای عالی هماهنگی اقتصادی کشور (27 مرداد 97) و به منظور هماهنگی فضای رسانه ای در حوزه اطلاع رسانی و تبیین مسائل اقتصادی و مقابله و با جنگ روانی دشمن تصویب شد. دبیر ستاد اطلاع رسانی و تبلیغات اقتصادی کشور اظهار داشت: انتشار به هنگام اخبار و ایجاد هماهنگی بین منابع رسانه ای و خبری کشور، حفظ آرامش و امنیت جامعه و تقویت اعتماد عمومی و جلب مشارکت و حمایت مردم از تصمیمات مسئولان نظام در حوزه اقتصادی و پاسخگویی به موقع به شبهات، شایعات و دروغ پردازی های رسانه ای بویژه درباره وضعیت اقتصادی کشور و مقابله با جنگ روانی اهداف اصلی تشکیل این ستاد است. شجاعی کیاسری خاطرنشان کرد: نظارت بر اجرای سیاست ها و تصمیمات ستاد و ایجاد هماهنگی بین رسانه های کشور ازطریق ساز و کار مناسب وبرنامه ریزی رسانه ای زمان بندی شده برای دستیابی به جایگاه و نقش فعال و موثر در مواجهه با تبلیغات دشمن نیز از دیگر ماموریت های ستاد تبلیغات اقتصادی کشور است. وی توضیح داد: رییس این ستاد با تعیین و نصب رییس جمهوری انجام می شود و به همین منظور رئیس جمهوری عبدالرضا رحمانی فضلی را طی حکمی به این سمت منصوب کردند. ** ستاد 19 عضو دارد دبیر ستاد اطلاع رسانی و تبلیغات اقتصادی کشور با یادآوری این که این ستاد 19 عضو دارد، گفت: «حسن رحیمی» نماینده قوه قضاییه و «بهروز نعمتی» عضو هیات رییسه مجلس شورای اسلامی که هر کدام از سوی رییسان این دو قوه تعیین و معرفی شدند که هم اکنون در این ستاد عضو هستند. وی گفت: در ستاد اطلاع رسانی و تبلیغات اقتصادی کشور معاونان وزیران، اطلاعات، امور خارجه، فرهنگ و ارشاد اسلامی، صنعت، معدن وتجارت، امور اقتصادی و دارایی و جهاد کشاورزی نیز عضویت دارند. شجاعی کیاسری، معاون سازمان برنامه و بودجه، معاون صدا و سیما، معاون رییس کل بانک مرکزی، معاون فرمانده کل سپاه پاسداران و معاون فرمانده نیروی انتظامی، معاون شورای سیاست گذاری ائمه جمعه، معاون دبیر شورای اطلاع رسانی دولت، معاون اطلاع رسانی دبیر شورای عالی امنیت ملی و معاون دبیرخانه شورای عالی هماهنگی اقتصادی از دیگر اعضای این ستاد عنوان کرد. **دبیرخانه رکن ستاد تبلیغات وی توضیح داد: بر اساس مصوبه شورای عالی هماهنگی اقتصادی که در مرداد 97 ابلاغ شد، دبیرخانه این ستاد مسئولیت هماهنگی تمامی فعالیت ها و اقدامات را زیر نظر رییس ستاد بر عهده دارد و از طریق تشکیل کارگروه های مرتبط با ماموریت های مصوب به ایفای مسئولیت می پردازد. رییس مرکز اطلاع رسانی و امور بین الملل وزارت کشور با بیان این که مطابق ابلاغ رییس جمهوری مدت فعالیت این ستاد تا پایان خدمت دولت دوازدهم در نظر گرفته شده است، گفت: آیین نامه چگونگی فعالیت کارگروه های تخصصی در ستاد تدوین و تصویب می شود. وی اظهارداشت: بر همین اساس در دومین جلسه ستاد که دوشنبه برگزار شد چهار کارگروه «عملیات روانی»، «رصد و پایش »، «اقتصادی» و «تولید محتوای رسانه ای» تشکیل و اعضای آنها نیز مشخص شد که احکام روسای کارگروه های به زودی صادر خواهد شد. دبیر ستاد اطلاع رسانی و تبلیغات اقتصادی کشور همچنین در خصوص اختیارات و مسئولیت های ستاد اطلاع رسانی و تبلیغات اقتصادی کشور بیان کرد: این ستاد محور سیاست گذاری و اقدامات رسانه ای در امور اطلاع رسانی و تبلیغی مرتبط با افکار عمومی است که به طور مستقیم یا غیر مستقیم به حوزه اقتصاد کشور مربوط می شود. وی توضیح داد: طبق ابلاغ رییس جمهوری تمامی دستگاه ها و نهادهای رسانه ای و تبلیغی، موظف به همکاری کامل اعم از اجرای دستورالعمل ها، ارائه گزارش های درخواستی و انعکاس نتیجه اقدامات به ستاد اطلاع رسانی و تبلیغات اقتصادی هستند. شجاعی کیاسری خاطرنشان کرد: عرصه فعالیت در فضای مجازی نیز مشمول ضوابط و دستورالعمل های ستاد اطلاع رسانی و تبلیغات اقتصادی می شود.وی همچنین گفت: تمام مسئولان و اعضای قوای سه گانه، ائمه جمعه و کارکنان نهادهای رسمی کشوری و لشگری موظف به رعایت و سیاست های ابلاغی ستاد اطلاع رسانی و تبلیغات اقتصادی کشور بوده و در قبال اظهارات و اقدامات خلاف مصوبات ستاد مسئول هستند. سیام**3070**1336            "}