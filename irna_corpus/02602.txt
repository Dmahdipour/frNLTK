{"onTitr":"","titr":" جمال خاشقجی منتقد نرم سیاست‌های آل‌سعود بود","describe":" جمال خاشقجی هیچ‌وقت خواستار ساقط شدن حکومت آل‌سعود نبود و تنها نقدهایی نرم به سیاست‌های عربستان می‌کرد ولی با این حال خودش را منتقد ریاض نمی‌دانست.", "text":"پس از آنکه ترکیه برای پیگیری ناپدید شدن «جمال خاشقجی» خواستار بازرسی از سفارت ریاض در استانبول شد، اتحادیه اروپا و برخی کشورهای غربی هم نسبت به این موضوع واکنش شدیدی نشان دادند. روزنامه واشنگتن‌پست هم این اقدام را به مثابه حمله‌ای آشکار به یکی از روزنامه‌نگاران خود تلقی کرد. جمال خاشقجی، نویسنده 59ساله سعودی روز سه‌شنبه 10 مهر(دوم اکتبر) پس از آنکه برای ثبت ازدواج خود به کنسولگری سعودی در استانبول رفت، ناپدید شد که این موضوع به نگرانی‌ها درباره امنیت وی دامن زد، مقامات سعودی ادعا کرده‌اند که وی از سفارت خارج شده اما نامزد وی این موضوع را رد می‌کند. رسانه‌ها به نقل از برخی مقامات ترکیه اعلام کرده‌اند که این منتقد مشهور سعودی در کنسولگری کشته شده است.«فدریکا موگرینی» مسوول سیاست خارجی اتحادیه اروپا دیروز سه‌شنبه؛ نسبت به ناپدید شدن جمال خاشقجی، روزنامه‌نگار منتقد سعودی واکنش نشان داد و گفت: اتحادیه اروپا به طور کامل از مایک پمپئو، وزیر خارجه ایالات متحده حمایت می‌کند .پمپئو یک روز پیش از این از دولت عربستان سعودی خواسته است تا تحقیقات کامل و شفافی را درباره ناپدید شدن جمال خاشقجی انجام دهد.از سویی دیگر «خالد بن‌سلمان» سفیر عربستان سعودی در واشنگتن اظهار داشت که انتقادهای «جمال خاشقجی» از هیات حاکمه کنونی در کشور‌ «همیشه صادقانه» بود. پسر پادشاه سعودی در گفت‌وگو با روزنامه «واشنگتن‌پست»، در اشاره به اخبار مربوط به کشته‌شدن خاشقجی در کنسولگری سعودی در استانبول مدعی شد: «غیرممکن است که کارکنان کنسولگری دست به چنین جنایتی بزنند. ما اطلاعی از این موضوع نداریم.»مجری مصاحبه واشنگتن‌پست با سفیر سعودی در واشنگتن، از سرنوشت خاشقجی «شدیداً ابراز نگرانی کرد» و متذکر شد که واشنگتن‌پست مصمم به کشف حقیقت درباره سرنوشت این روزنامه‌نگار منتقد است و در صورتی‌که تحقیقات هرگونه مداخله حکومت سعودی را تأیید کند این نهاد رسانه‌ای آن را به‌مثابه حمله‌ای آشکار به یکی از روزنامه‌نگاران خود تلقی خواهد کرد.جمال خاشقجی، مشاور سابق حکومت سعودی، سال گذشته پس از انتقادهایش از سیاست‌های «محمد بن‌سلمان» ولیعهد این کشور و برای آن‌که نگران بود بازداشت شود، به آمریکا نقل مکان کرد. پس از آن بود که شروع به نوشتن مقاله‌های انتقادآمیز برای روزنامه واشنگتن‌پست کرد.آقای «سید محمد مرندی» رییس سابق دانشکده ملل دانشگاه تهران که بارها در رسانه‌های مختلف همچون بی‌بی‌سی، RT و الجزیره مصاحبه کرده است، در گفت‌وگو با روزنامه «صبح‌نو» با اشاره به ناپدید شدن «جمال خاشقجی» روزنامه‌نگار سعودی در کنسولگری عربستان در استانبول گفت: وقتی در خصوص آل‌سعود سخن می‌گوییم نباید از علاقه آن‌ها به منطق سخن بگوییم. «محمد‌بن سلمان» کسی است که خودش اعتراف کرده که افراط‌گرایی عربستان با درخواست غربی‌ها در اواخر دهه 70‌ میلادی در این کشور به‌وجود آمده است.رییس سابق دانشکده ملل دانشگاه تهران با اشاره به اینکه حکومت آل‌سعود حکومتی غیر عادی و به دور از منطق است، افزود: حکومت آل‌سعود مانند حکومت‌های دیگر جهان نیست که به‌دنبال منطق قابل قبول باشند. حکومت آن‌ها خیلی عادی نیست.عضو هیات‌علمی دانشگاه تهران با بیان اینکه آل سعود از نظر استبداد در جهان کم‌نظیر است، یادآور شد: چه قبل و چه بعد از اینکه محمد‌بن سلمان امور سیاسی این کشور را به‌دست گرفته است وضعیت بدتر شده و حتی استبداد آل‌سعود در این سال‌های اخیر رنگ بیشتری به خود گرفته است.این کارشناس مسائل بین‌الملل با اشاره به چرایی ترور یا ربودن روزنامه‌نگار سعودی توسط عربستان در استانبول خاطرنشان کرد: این اتفاق در حالی برای جمال خاشقجی روی داده است که این روزنامه‌نگار از موافقان و همراهان سیاست‌های آل‌سعود در منطقه بود. حتی زمانی که شاهد ترویج افراطی‌گری داعش در سوریه، عراق و حتی حمله ائتلاف سعودی به یمن بودیم، ایشان از سیاست‌های ریاض حمایت می‌کرد و با دستگاه‌های سعودی رابطه تنگاتنگی داشت.مرندی، ادامه داد: وی جزء مخالفین سیاست‌های آل‌سعود نبود آن هم در یک سال اخیر. تنها اشکالی که به ایشان گرفته شد فقط زمانی بود که ‌علیه دونالد ترامپ سخنانی را ایراد کرد که آن هم از سوی ریاض اخطار لازم را دریافت کرد. از آن زمان بود که رابطه وی با عربستان شکر آب شد اما هیچ‌وقت خواستار ساقط شدن حکومت آل‌سعود نبود و تنها نقدهایی نرم به سیاست‌های عربستان می‌کرد ولی با این حال خودش را منتقد ریاض نمی‌دانست.رییس سابق دانشکده ملل دانشگاه تهران، اظهار داشت: انتقاداتش آنقدر نرم بود که خودش می‌گفت من از منتقدان حکومت سعودی نیستم. چقدر انتقاداتش نرم است که خودش را منتقد حکومت نمی‌دانست.وی در پاسخ به اینکه با این‌گونه رفتارهای عربستان نسبت به شهروندانش آیا می‌توان گفت آل‌سعود به پایان عمر سیاسی خود رسیده، گفت: حکومتی که سعد الحریری، نخست‌وزیر لبنان را گروگان می‌گیرد، چهار سال مردم یمن را با حملات بی‌وقفه خود از گرسنگی و بی‌دارویی به کشتن می‌دهد و جنگ را تمام نمی‌کند، کشوری که شریک قطری خود را تحریم می‌کند یا ارتباطش را با آنکارا به گونه‌ای دیگر قطع می‌کند. این‌گونه رفتارها نشان‌دهنده این است که حکومت آل‌سعود رفتارش ‌‌عادی نیست.  عضو هیات‌علمی دانشگاه تهران با اشاره به اینک رفتارغیر عادی آل‌سعود در ترکیه ثبت می‌شود، تصریح کرد: آل‌سعود آدم‌هایی زیادی در ایتالیا، روم یا فرانسه دزدیده است ولی موضوع جمال خاشقجی فرق می‌کند چرا که این فرد در سفارتخانه ناپدید شده و دیگر اینکه دوست قدیمی بسیاری از نویسندگان غربی است و ده‌ها سال بهترین سخنگوی آل‌سعود بوده که عمری به آن‌ها خدمت کرده است.وی ادامه داد: همه نویسندگان غربی ده‌ها سال است که جمال خاشقجی را به خوبی می‌شناسند و سکوت کردن در این‌باره برای آن‌ها خیلی سخت است. واشنگتن‌پست چاره‌ای ندارد که در برابر ناپدید شدن وی گزارش‌های خبری منتشر کند. این تحلیلگر مسائل سیاسی، تاکید کرد: بسیاری از نویسندگان شاخص غربی به‌رغم میل خودشان چاره‌ای ندارند که نسبت به این موضوع واکنش نشان دهند چرا که اگر سکوت کنند اعتباری برای آن‌ها نمی‌ماند. شاید عربستان هزاران یمنی را بکشد و غربی‌ها سکوت کنند ولی در این‌باره نمی‌توانند سکوت کنند.  مرندی با اشاره به اینکه ترکیه از ناپدید شدن خاشقجی کوتاه نمی‌آید، افزود: وضعیت ترکیه با دیگر کشورهای اروپایی متفاوت است، شاید برخی کشورهای اروپایی نسبت به این‌گونه موضوعات واکنشی نشان ندهند ولی ترکیه که خود را کشوری قدرتمند و مستقل می‌داند به‌صورت جدی این موضوع را دنبال می‌کند چرا که این رویداد در داخل ترکیه صورت گرفته و همچنین نامزد زندگی‌اش ترکی است و آشنایی با اردوغان داشته است. رییس سابق دانشکده ملل دانشگاه تهران، با بیان اینکه در پی مفقود شدن خاشقجی رابطه ریاض با آنکارا از بین می‌رود، یادآور شد: به‌رغم اینکه سعودی‌ها جنایات بزرگی در منطقه (سوریه، عراق، یمن) و کشورشان انجام دادند ولی این کار یک خطای بزرگ بود.منبع: روزنامه صبح نو؛ 1397.7.18 گروه اطلاع رسانی**9370**2002            "}