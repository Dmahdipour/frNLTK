{"onTitr":"","titr":" اقتدار بسیجیان قم در مصلای قدس به نمایش گذاشته شد","describe":" قم - ایرنا - همزمان با مرحله سوم رزمایش بزرگ سپاهیان محمد رسول الله (ص)، بسیجیان استان قم با حضور در مصلای قدس این شهر، اقتدار و اوج آمادگی خود را برای آبادانی کشور و مقابله با توطئه های دشمنان به نمایش گذاشتند.", "text":"به گزارش ایرنا، در این آیین که روز پنجشنبه با حضور تولیت آستان مقدس حضرت معصومه(س)، استاندار، نمایندگان مردم قم در مجلس شورای اسلامی، شماری از مسئولان استان، علما و قشرهای مختلف مردم ترتیب یافت، آیت الله سید محمد سعیدی نماینده ولی فقیه در استان و امام جمعه قم و همچنین سردار غلامرضا احمدی، فرمانده سپاه امام علی بن ابی طالب(ع) سخنرانی کردند.حضور همه قشرهای بسیج از جمله طلاب، اصناف، کارمندان، کارگران، پزشکان، مهندسان، ورزشکاران و هنرمندان از جمله نکات قابل توجه این آیین بود.امروز نیروهای شجره طیبه بسیج از زن و مرد و پیر و جوان خود را به مصلای قدس شهر قم رسانده بودند تا اعلام کنند گوش به فرمان رهبر معظم انقلاب آماده مقابله با هر توطئه ای هستند.در این آیین برافراشته شدن پرچم نظام مقدس جمهوری اسلامی در کنار پرچم هایی که نام مبارک ائمه اطهار(ع) بر آن ها درج شده بود، عمق پیوند آرمان های انقلاب اسلامی با ارزش های دینی را به نمایش می گذاشت.سردادن شعار «ما همه سرباز توایم خامنه ای، گوش به فرمان توایم خامنه ای»، «این همه لشکر آمده، به عشق رهبر آمده» و «خونی که در رگ ماست، هدیه به رهبر ماست» همزمان به برافراشته داشتن تصاویر رهبرمعظم انقلاب توسط بسیجیان، جلوه ای خاص به این آیین بخشیده بود.همچنین در رزمایش بزرگ سپاهیان محمد رسول الله (ص) قم، گروه سرود بسیجیان استان به اجرای برنامه پرداخت و مداحان اهل بیت(ع) در سوگ شهادت سید و سالار شهیدان، حضرت اباعبدالله الحسین(ع) نوحه سرایی کردند.7405/ 1175            "}