{"onTitr":" رئیس شورای شهر مشهد:    ","titr":" فعالیت در حوزه حمل و نقل عمومی شهری در حد فروکش بحران است","describe":" مشهد- ایرنا- رئیس شورای اسلامی شهر مشهد گفت: تلاشها، اقدامات و فعالیتهای کنونی در حوزه حمل و نقل عمومی شهری هم اینک تنها در حد فروکش کردن بحرانهای این عرصه از زندگی شهرنشینی است.", "text":"محمد رضا حیدری روز پنجشنبه در یازدهمین نشست تخصصی معاونان و مدیران حمل و نقل و ترافیک کلانشهرها و مراکز استانهای کشور در مشهد افزود: قرار بر این بود که تا پایان برنامه پنجم توسعه سهم حمل و نقل عمومی در کلانشهرها با افزایش 40 درصدی به 75 درصد برشد اما این مهم محقق نشده است. وی حمل و نقل عمومی شهری را مسئله ای اجتماعی توصیف و بیان کرد: با این حال در حوزه حمل و نقل عمومی شهری تمام آمارهای موجود به زیان حمل و نقل عمومی است. سال 1395 سهم حمل و نقل عمومی در مشهد 26 درصد افزایش یافت ولی پارسال دوباره کاهش یافت. رئیس شورای اسلامی شهر مشهد گفت: با وجود تلاشهای صورت گرفته در این حوزه همچنان روند به زیان حمل و نقل عمومی شهری است زیرا خرده نظام های اجتماعی و خرده نظام سیاسی کارکرد لازم را ندارند. وی افزود: تا زمانی که هزینه حمل و نقل شخصی در شهرها ارزانتر از حمل و نقل عمومی شهری باشد همه تلاشها فقط در حد فروکش کردن برخی بحرانها و چالشها است. مجلس شورای اسلامی و دولت باید تدبیری بیاندیشند که هزینه استفاده از خودروهای شخصی در شهرها بگونه ای باشد که افراد ترجیح دهند از حمل و نقل عمومی استفاده کنند. حیدری ادامه داد: در عمل آنچه مسئول پدیدآمدنش نیستیم باید مسئول پاسخگویی اش باشیم. باید به صورت زیربنایی به موضوع حمل و نقل پرداخت. * سهم 24 درصدی عابران در سوانح رانندگی رئیس پلیس راهنمایی و رانندگی خراسان رضوی نیز در این نشست گفت: عابران پیاده از آسیب پذیرترین گروهها هستند بطوری که سهم این گروه در حوادث رانندگی 24 درصد است. سرهنگ محمدباقر سلیمی افزود: عامل انسانی سهم مهمی در حوادث رانندگی دارد. عابران پیاده اغلب در حالت دویدن برای عبور از عرض خیابان، ورود ناگهانی به خیابان و گذر از عرض خیابانها دچار آسیب می شوند. استفاده از تلفن همراه حین رانندگی نیز نخستین علت برخورد خودروها با عابران پیاده در شهرها است. وی ادامه داد: تاکنون حدود 50 میلیون نفر در حوادث رانندگی سطح جهان دنیا کشته شده اند. کشورهای در حال توسعه حدود 60 درصد قربانیان حوادث رانندگی را به خود احتصاص می دهند. رئیس پلیس راهنمایی و رانندگی خراسان رضوی گفت: در ایران حوادث رانندگی دومین عامل مرگ و میر است و گروه سنی 15 تا 44 سال بیشترین سهم را در حوادث رانندگی دارند. وی حوادث ترافیکی را در ایران جنگی پنهان توصیف کرد که قربانیان خود را از میان جوانان انتخاب می کند و افزود: 80 درصد جان باختگان حوادث رانندگی مرد هستند. در حالی که موتورسیکلت نخستین گروه آسیب پذیر در سوانح رانندگی، استفاده از کلاه ایمنی در کاهش تلفات بسیار تعیین کننده می باشد. سرهنگ سلیمی گفت: 20 میلیون دستگاه خودرو در سطح کشور رفت و آمد می کنند. طی سالهای 1389 تا 1396 تعداد خودروها 36 درصد افزایش یافت و تداوم این روند ظرف 20 سال آینده خیابانها باید ظرفیت رفت و آمد 50 میلیون خودرو را داشته باشند. طبق قانون پنجم توسعه سهم حمل و نقل عمومی در رفت و آمدهای درون کلانشهرها باید به 75 درصد می رسید. در مشهد سهم کنونی حمل و نقل عمومی درون شهری 42 درصد است. 7505/1858            "}