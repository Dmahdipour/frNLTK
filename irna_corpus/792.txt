{"onTitr":"","titr":" وزیر راه و شهرسازی بر بازآفرینی رودخانه های شهری تاکید کرد","describe":" مشهد- ایرنا- وزیر راه و شهرسازی گفت: در چارچوب 'طرح بازآفرینی شهری' موضوع بازآفرینی رودخانه های شهری از محورهای مورد تاکید است.", "text":"عباس آخوندی شامگاه پنجشنبه در جریان بازدید از نخستین تصفیه خانه هوشمند کشور واقع در مجموعه گردشگری طرق مشهد در جمع خبرنگاران افزود: در گذشته اکثر شهرها در کنار رودخانه ها واقع شده و رودخانه ها به شهر زندگی و حیات می دادند اما هم اینک رودخانه ها به جای مرکز سرزندگی اغلب به مسیر عبور فاضلاب و نقطه آلودگی تبدیل شده اند. وی ادامه داد: بطور معمول در کنار رودخانه های کثیف سکونتگاههای غیررسمی وجود دارند لذا بازآفرینی رودخانه ها از محورهای اصلی بازآفرینی شهری تلقی می شود. وزیر راه و شهرسازی گفت: در شورای عالی شهرسازی بحث چگونگی بازآفرینی رودخانه ها در دست بررسی است. رودخانه های موجود در مسیر شهرها نظیر کشف رود در مشهد، هلیل رود در جیرفت و زرینه رود و سیمینه رود در میاندوآب باید به ثروت تبدیل شوند.وی ساماندهی فاضلاب را نیز از مباحث مهم توصیف و بیان کرد: فاضلاب در بسیاری از کشورها تبدیل به ثروت برای مردم شده است.ساخت تصفیه خانه های فاضلاب و تصفیه خانه های محلی باید در طرحهای جامع و تفصیلی دیده شود.نخستین تصفیه خانه هوشمند کشور با ظرفیت 12 هزار مترمکعب و سرمایه گذاری بخش خصوصی در مشهد در حال ساخت است. مجموعه گردشگری طرق یک طرح تفریحی گردشگری به مساحت 100 هکتار واقع در پارک جنگلی طرق در جنوب شرقی مشهد توسط سرمایه گذار بخش خصوصی در دست اجرا است.7505/1858            "}