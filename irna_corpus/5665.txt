{"onTitr":"","titr":" یک ورزشکار معلول می تواند پس از 2سال ملی پوش شود","describe":" اصفهان - ایرنا - رئیس هیات ورزش های جانبازان و معلولان استان اصفهان گفت: یک ورزشکار معلول می تواند طی دو سال فعالیت و در صورت تمرین و انگیزه بالا به یکی از تیم های ملی راه یابد.", "text":"محمدرضا آقاباباگلیان روز یکشنبه در گفت و گو با ایرنا افزود: این مدت، نصف زمانی است که ورزشکاران دیگر در رشته های مختلف صرف می کنند و این نشان می دهد که بستر حضور معلولان در تیم های ملی به خوبی مهیا شده است.به گفته وی، کسب سکوهای جهانی نیز با اراده و انگیزه ورزشکاران جوان میسر می شود و نباید آن را دور از دسترس قلمداد کرد.وی ادامه داد: بر این اساس در استان اصفهان طرح های معرفی رشته های ورزشی معلولان به خانواده ها اجرا می شود تا بتوانیم استعدادها را به خوبی شناسایی و به تیم های استان اضافه کنیم.رئیس هیات ورزش های جانبازان و معلولان استان اصفهان با اشاره به امکانات مناسب اصفهان در این ، تصریح کرد: مجموعه ورزشی شهید میثمی واقع در شهرک ولیعصر یکی از بهترین مجموعه های ورزشی معلولان در سطح کشور و حتی بین الملل به شمار می رود.آقاباباگلیان خاطرنشان کرد: در این مجموعه ورزشی، ورزشکاران در رشته های بسکتبال با ویلچر، والیبال نشسته و تیراندازی فعالیت می کنند و تمامی استانداردها و همچنین مناسب سازی برای معلولان در آن لحاظ شده است.وی به آغاز بازی های پاراآسیایی 2018 جاکارتا اندونزی اشاره کرد و گفت: اصفهانی های حاضر در کاروان تیم ملی با انجام تمرینات مناسب طی یکسال اخیر به آمادگی مناسبی دست یافتند و با روحیه مناسب به این آوردگاه مهم آسیایی اعزام شدند.رئیس هیات ورزش های جانبازان و معلولان استان اصفهان در ادامه پیش بینی کرد که حداقل 15 مدال توسط اصفهانی ها در این رقابت ها کسب شود.در سومین دوره بازی های پاراآسیایی جاکارتا در کشور اندونزی، از ایران در مجموع 136 ورزشکار در بخش آقایان و 73 ورزشکار در بخش بانوان به میدان می روند.25 ورزشکار، مربی و داور از استان اصفهان در این مسابقات حضور دارند.6020 / 2093            "}