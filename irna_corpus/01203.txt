{"onTitr":"","titr":" وزیر بهداشت: مشکل تامین دارو در کشور نداریم","describe":" ساری-ایرنا- وزیر بهداشت، درمان و اموزش پزشکی گفت که داروی مورد نیاز بیماران خاص تامین شد و مشکلی برای تامین دارو در کشور بویژه برای این قشر از بیماران نداریم.", "text":"به گزارش خبرنگار ایرنا، دکتر سید حسن قاضی زاده هاشمی روز پنجشنبه در حاشیه آیین رونمایی از نظام ارجاع الکترونیکی و مدیریت سلامت مازندران در بابلسر به خبرنگاران افزود: در ابتدای تحریم برای تامین داروهای خارجی مورد نیاز این بیماران مشکل اندکی ایجاد شده بود که برطرف شد.وی اضافه کرد: در شرایط فعلی ما مشکلی از لحاظ تامین دارو برای بیماران در سطح کشور به خصوص بیماران خاص نداریم و شرکت های دارویی ایران تلاش می کنند تا نیاز دارویی کشور را تامین کنند.*** نقدینگی گریبانگیر شرکت های دارویی وزیر بهداشت مهمترین مشکل شرکت های دارو سازی در کشور را نقدینگی بیان کرد و اظهار داشت: این شرکت ها برای تامین مواد اولیه نیاز به اعتبار مالی دارند.هاشمی کمبود نقدینگی این شرکت ها را ناشی از مطالباتشان از شرکت های بیمه ای بیان کرد و اظهار داشت: سازمان مدیریت و برنامه ریزی باید در این زمینه اعتبار لازم را در اختیار شرکت های بیمه ای قرار دهد تا آنها مطالباتشان به بخش درمانی به خصوص داروسازی را پرداخت کنند.*** تشکیل پرونده نظام ارجاع برای 23 میلیون ایرانی وزیر بهداشت، درمان و اموزش پزشکی در مورد پرونده الکترونیکی نظام ارجاع در کشور گفت: تاکنون 23 میلیون نفر از جمعیت افزون بر 80 میلیونی کشور پرونده نظام ارجاع الکترونیکی برای آنها صادر شده است.هاشمی تصریح کرد: برنامه ریزی ما این است که بتوانیم سالانه 10 میلیون نفر را به این سامانه اضافه کنیم و در یک پروسه چهارساله (1401) تمام جمعیت کشور به این سامانه متصل شوند.وی توسعه زیرساخت های ارتباطی را از دیگر ملزومات اجرایی شدن این برنامه در سطح کشور دانست و خاطرنشان کرد: تاکنون چند استان کشور از جمله مازندران این سامانه را به صورت استانی تعریف کردند و تعدادی از استان های دیگر نیز ابتدای کار قرار دارند.به گفته هاشمی در برخی از استان های کشور از جمله استان گلستان سامانه نظام ارجاع الکترونیکی به اتمام رسیده است.وی مزیت این سامانه را کاهش هزینه های تحمیلی به مردم و شرکت های بیمه ای به دلیل عدم مراجعه غیر ضرور بیماران به پزشکان متخصص و فوق تخصص دانست.وزیر بهداشت گفت: با اجرای این سامانه تمام مراحل درمانی بیماران از مطب پزشکان عمومی می گذرد و در صورت نیاز برای ادامه درمان بیماران به پزشکان متخصص معرفی می شوند.هاشمی یادآور شد: در شرایط فعلی مراجعه به پزشکان متخصص و فوق تخصص به صورت خودسرانه و میلی انجام می شود و شاید در یک روز یک بیمار به چند متخصص و فوق تخصص مراجعه کند که این بار اضافی به بیمار و شرکت های بیمه ای تحمیل می کند.**تشکیل شرکت های بیمه ای دندانپزشکی وزیر بهداشت، درمان و اموزش پزشکی گفت: در شرایط فعلی دولت توانایی هزینه بیشتر را در حوزه سلامت به خصوص در بخش دندانپزشکی ندارد و این حمایت ها حتی در کشورهای توسعه یافته نیز وجود ندارد.هاشمی اظهار داشت: به نظر می رسد باید شرکت های بیمه ای تکمیلی برای این کار فعال شوند و صرفا به صورت تخصصی در بخش دندانپزشکی کار کنند.وی اضافه کرد: در قالب نظام سلامت حدود 14 میلیون دانش آموز خدمات دندانپزشکی را دریافت کردند و این برنامه در سال جاری برای دانش آموزان دبیرستانی انجام می شود.به گفته هاشمی در بخش پیشگیری نیز در دولت تدبیر و امید حدود 40 میلیون خدمت ارایه شد.وزیر بهداشت، درمان و اموزش پزشکی برای افتتاح 12 پروژه درمانی و بهداشتی عصر گذشته به مازندران سفر کرد.6982/1899            "}