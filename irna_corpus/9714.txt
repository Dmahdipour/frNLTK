{"onTitr":"","titr":" اورژانس سنندج مجهز به 2 دستگاه موتورلانس شد","describe":" سنندج - ایرنا - مدیر اورژانس پیش بیمارستانی و مدیریت حوادث دانشگاه علوم پزشکی کردستان گفت: برای حضور به موقع بر بالین بیماران، 2 دستگاه موتورلانس به ناوگان اورژانس سنندج اضافه شده است.", "text":"مصطفی فرامرزی روز چهارشنبه در گفت و گو با خبرنگار ایرنا اظهار داشت: ایجاد پایگاه شهری اورژانس موتوری و ورود موتورلانس به ناوگان اورژانس مخصوص کلانشهرهاست و هم اکنون اکثر شهرهای بزرگ کشور به این پایگاه ها مجهز شده اند. وی افزود: با توجه به افزایش بار ترافیکی در شهر سنندج و برای سرعت بخشیدن به خدمات رسانی سریعتر به بیماران، دانشگاه علوم پزشکی کردستان از محل اعتبارات خود 2 دستگاه موتورلانس خریداری کرده است. مدیر اورژانس پیش بیمارستانی دانشگاه علوم پزشکی کردستان با بیان اینکه نخستین پایگاه شهری اورژانس موتوری سال 95 در سنندج راه اندازی شد، تاکید کرد: این پایگاه در طول یکسال گذشته بیش از 340 مورد ماموریت موفق در راستای ارائه خدمات سلامت به مردم انجام داده است. وی با بیان اینکه چند روز گذشته نیز دومین دستگاه خریداری شد، یادآور شد: موتورلانس ها از تمام امکاناتی روز همچون آمبولانس برخوردارند و تکنسین‌های آموزش دیده با استفاده از این امکان جدید می‌توانند بسرعت برای نجات بیماران وارد عمل شوند. فرامرزی با بیان اینکه موتورلانس براحتی می تواند از ترافیک عبور کرده و در کمترین زمان ممکن بر بالین بیماران حاضر شوند، گفت: نیروهای ما تا زمان رسیدن خودروی آمبولانس و حمل بیمار به بیمارستان از طریق همین موتورلانس ها خدمات اولیه را ارائه می دهند. فوریت های پزشکی استان کردستان دارای 83 دستگاه آمبولانس است که 19 دستگاه از آنها با جدیدترین تجهیزات پزشکی دنیا از کشور آلمان خریداری شده است، همچنین 2 دستگاه موتورلانس و یک موتور چهار چرخ با قابلیت حمل مصدوم نیز در اختیار این مرکز است.7348/9102            "}