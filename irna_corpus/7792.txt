{"onTitr":"","titr":" خسارت سیل و قطع برق وتلفن بیش از 50 روستای شرق مازندران","describe":" ساری- ایرنا- بخشدار هزارجریب شهرستان نکا گفت که بارندگی شدید و سیل عصر امروز جمعه به تاسیسات زیربنایی بیش از 50 روستای این بخش خسارت زد.", "text":"محمد محمدیان جمعه شب در گفت و گو با خبرنگار ایرنا افزود: تیرهای برق و شبکه آب روستاها نیز براثر سیل خسارت دید و برق بیش از 50 روستای بالادست نکا اکنون قطع است.وی گفت: شکستگی و سقوط درختان، ورود گل و لای به جاده ها و سرازیر شدن سنگ به جاده های مواصلاتی از جمله خسارت های سیلاب عصر امروز به بخش هزار جریب بوده است.بخشدار هزارجریب افزود: نیروهای امدادی و خدماتی در منطقه حاضر هستند و تلاش برای وصل برق و تلفن با قوت در دستور کار است.محمدیان گفت: با توجه به اینکه امشب و تا بعد از ظهر فردا شنبه هم برابر پیش بینی هواشناسی بارندگی ادامه دارد و کاهش دمای هوا هم در راه است و وزش باد شدید هم پیش بینی شده است ، احتمال افزایش خسارت وجود دارد.وی به ساکنان منطقه توصیه کرد از اسکان و تردد در بستر و حاشیه مسیل ها و رودخانه های فصلی خودداری و در زمان وقوع رعدوبرق از استقرار در فضای باز اجتناب کنند.براساس همین گزارش بخشدار یانه سر بهشهر هم با اعلام اینکه در ساعات اولیه شاهد قطع برق و تلفن در مناطق کوهستانی بهشهر بودیم به خبرنگار ایرنا گفت: اکنون برق و تلفن بخش وصل شده است و مشکلی وجود ندارد.عباس حسنی افزود: مهم ترین توصیه به مردم، اجتناب از تردد غیر ضروری در مناطق کوهستانی و جنگل هاست که امیدواریم با رعایت نکات ایمنی از بروز حوادث جلوگیری شود.بخشدار مرکزی بهشهر هم با اشاره به بارش تگرک در روستاهای بالادست بخش مرکزی بهشهر گفت: در روستای غریب محله و کنت شاهد بارش تگرگ بودیم و همچنین قطع برق منطقه هم برطرف شد و اکنون برق تمام روستاها وصل شد .مجتبی اسدی در گفت و گو با خبرنگار ایرنا افزود: در بخشی از جاده کنت شاهد رانشی شدن جاده بودیم که با هماهنگی راه و شهرسازی برطرف و جاده بازگشایی شد و مشکلی وجود ندارد و همچنین یک مورد  قطع درخت در همین جاده گزارش شد که با هماهنگی منابع طبیعی نسبت به جمع آوری اقدام شد.   7332/1654            "}