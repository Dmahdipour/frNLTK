{"onTitr":" واعظی:    ","titr":" نرخ دلار زیر 7500 تومان است","describe":" تهران- ایرنا- رییس دفتر رییس جمهوری گفت: قیمت ارز اصلا این ارقام نیست و معتقدیم نرخ ارز از هفت هزار و 500 تومان ارائه شده در سامانه نیما هم کمتر است.", "text":"به گزارش خبرنگار سیاسی ایرنا، «محمود واعظی» امروز - چهارشنبه- پس از جلسه هیات دولت در جمع خبرنگاران افزود: دولت تلاش بسیاری انجام داد تا بازار ارز و کالا ساماندهی شود. وی ادامه داد: با توجه به اختیارات بسیار خوبی که در جلسه شورای عالی اقتصادی سران قوا به بانک مرکزی داده شد و همکاری دستگاه های دیگر و سیاست های بانک مرکزی در تسهیل واردات اسکناس و طلا به کشور شاهد تاثیر بر بازار ازار هستیم و امیدواریم تلاش بازار ادامه یابد.رییس دفتر رییس جمهوری تصریح کرد: امیدواریم این اتفاق که دلال ها بخواهند یک روز از مردم ارز خریداری کنند و روز دیگر بفروشند یا  آن را نگه دارند، دیگر تکرار نشود و صرفا بر اساس عرضه و تقاضا پیش برویم. واعظی به مردم توصیه کرد که در بخش های ماندگار، کم خطر یا بی خطر سرمایه گذاری کنند. ارزی که در بازار کوچک 1.5درصدی است و با یک مداخله بالا و پایین می رود، مردم ضرر و دلالان سود می کنند. وی افزود: تلاش دولت کنترل بازار است تا روند کاهشی که از روز شنبه شروع شده ادامه پیدا کند. وی همچنین درباره هماهنگی همه دستگاه ها در کنترل نرخ ارز با دولت گفت: این موضوع تنها درباره اقتصاد و ارز نیست بلکه درمورد همه مسائل کشور است. وقتی جریان های سیاسی، ارگان ها و سران قوا درباره مسائل اساسی کشور همراهی می کنند قطعا موفقیت حاصل می شود.رییس دفتر رییس جمهوری ادامه داد: آنچه دولت به آن اعتقاد دارد و رهبر معظم انقلاب همواره بر آن تاکید دارند، این است که ما امروز از نظر خارجی با فشار آمریکا و برخی اذناب او در منطقه مانند رژیم صهیونیستی، عربستان یا امارات مواجه هستیم، در داخل هم با توجه به شرایط جدید باید بتوانیم اقتصاد را مدیریت کنیم. واعظی تصریح کرد: بنابراین این موضوع هم جنبه داخلی و هم خارجی دارد و هر کس یکی از آنها را بگوید خوب مسئله را ندیده است بر این اساس زمانی موفق می شویم که همه با هم عمل کنیم. وی از نقش و سهم صدا و سیما در این زمینه تشکر کرد و یادآور شد: این رسانه مردم را آگاه کرد. بازار ارز یک ظاهر و یک باطن دارد که ظاهر آن بالا و پایین رفتن قیمت ارز است و باطن آن از سوی صدا و سیما نشان داده شد، همین کار را صدا و سیما درباره احتکار کنندگان انجام داد.رییس دفتر رییس جمهوری خاطرنشان کرد: مبارزه با فساد هم که از سیاست های اصولی دولت است و قوه قضاییه هم خوب در این زمینه وارد شد و ما تشکر می کنیم. واعظی ادامه داد: مردم وقتی آگاه می شوند هم به نظام و هم به خدمتگزاران خود دلگرم می شوند لذا مشکلات امروز کشور را باید همه نهادها و قوا با کمک بخش خصوصی و مردم حل کنند. معتقدم اگر در سه - چهار ماه آینده در داخل دست در دست بگذاریم و مقاومت کنیم از فشارهای آمریکا عبور کرده و می توانیم بر مشکلات فایق شویم.وی درباره حذف دلار از مبادلات ارزی ایران و ترکیه گفت: روسای جمهوری دو کشور درباره کلیات این موضوع توافق کرده اند و بانک مرکزی روی این مسئله کار کرده است و هر دو طرف بانکی را مشخص کرده اند. رییس دفتر رییس جمهوری ادامه داد: یا هیاتی از بانک مرکزی ترکیه به ایران سفر می کند یا هیاتی از بانک مرکزی ایران به این کشور می رود که در این سفر این مسئله قطعی می شود. **وزیران پیشنهادی اقتصاد و تعاون هفته آینده معرفی می شوندواعظی همچنین زمان معرفی وزیران پیشنهادی دولت برای وزارتخانه های امور اقتصادی و دارایی و همچنین وزارت تعاون، کار و رفاه اجتماعی، هفته آینده اعلام کرد. وی در پاسخ به اینکه گفته می شود هفته آینده 6  وزیر به مجلس معرفی شوند ، گفت : 6 نفر را نشنیدم ولی دو نفر بیشتر را شنیدم . وی درباره مهم ترین نکات جلسه امروز هیات دولت نیز گفت: در جلسات ماه های اخیر دولت درباره دو موضوع بازار کالا و مسائل روانی بالا رفتن قیمت ارز در بازار سوم به طور جدی بحث می شود. ما نگران طبقه متوسط به پایین جامعه هستیم.رییس دفتر رییس جمهوری یادآور شد: گرانی های اخیر روی این طبقه فشارهای زیادی وارد کرده است و وظیفه خود می دانیم به این موضوع در جلسات مختلف بپردازیم.واعظی درباره مسائل روانی بالا رفتن قیمت ارز در بازار سوم که چندان هم تاثیرگذار نیست و همچنین درباره تسهیلات بخش خصوصی که باید بیشتر مورد حمایت دولت قرار گیرد در جلسات بحث شد. وی افزود: رییس جمهوری مجددا دستور دادند که تمام وزارتخانه هایی که بنگاه داری می کنند و شرکت دارند، برنامه زمان بندی برای واگذاری شرکت ها به بخش خصوصی واقعی تا آخر سال ارائه دهند. با توجه به این که رهبر معظم انقلاب هم این موضوع را تایید کردند، رییس جمهوری دستور دادند بخش های نظامی کشور که بنگاه و شرکت دارند، آنها هم واگذار کنند.رییس دفتر رییس جمهوری همچنین گفت: با توجه به اینکه روند بسیار خوبی در بورس به وجود آمده است اگر تعداد شرکت های بیشتری در بورس عرضه کنیم روند بهتری خواهد داشت.واعظی از مصوبات جلسات امروز دولت را بیمه جانبازان ذکر کرد و اظهارداشت: با توجه به اینکه بیمه جانبازان متمرکز در بنیاد شهید بود، به وزارتخانه ها و دستگاه های مختلف اجازه داده شد جانبازان هر بخش را بیمه کنند. رییس دفتر رییس جمهوری در پاسخ به این که برخی وزرا کمتر در میان رسانه ها حاضر می شوند ، گفت: در شورای اطلاع رسانی همواره توصیه شده به آن دسته از وزیرانی که خیلی اهل مصاحبه نیستند و خیلی حرف نمی زنند با مردم و رسانه ها ارتباط بیشتری داشته باشند . واعظی افزود: از این وزرا خواهش کردم که با رسانه بیشتر مدارا کنند وشما هم با وزرا مدارا کنید . **CFT به کارشناسی مجلس نیاز داردوی در پاسخ به سوالی درمورد اعتراض ها به لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) اظهارداشت: این موضوع به یک کار کارشناسی در مجلس نیاز دارد و نه این که موافقین کاری کنند که مجلسی ها کار خود را به درستی انجام ندهند و نه این که مخالفین کاری کنند که مجلسی ها تحت فشار قرار بگیرند، به نظر من هر طرف بخواهد فضاسازی بیرونی انجام دهد، کار نادرستی است. رییس دفتر رییس جمهوری در پاسخ به سوالی درمورد سرنوشت یکی از کارکنان نهاد ریاست جمهوری  که به سوئیس سفر کرده است و اطلاعاتی از آن در دست نیست، گفت: این اتفاق در سفر رییس جمهوری رخ نداده است، این فرد مدتی قبل کاری در امور کنسولی داشت که به تنهایی به این کشور سفر کرد. واعظی افزود: این فرد تاکنون به کشور بازنگشته است و بیش از هر کسی خانواده وی موضوع را دنبال می کنند که به کشور بازگردد. وی درمورد دیدار امروز اصلاح طلبان با رییس جمهوری نیز توضیح داد: رییس جمهوری معمولا جلسات رایزنی، همفکری و مشورت با نخبگان و صاحب نظران دارند و بعد از ظهر امروز هم تعدادی از چهره های اصلاح طلب در ریاست جمهوری با دکتر روحانی ملاقات می کنند. رییس دفتر رییس جمهوری ادامه داد: دکتر روحانی در این جلسه هم همانند جلسات گذشته بسیار صمیمی با افراد مشورت می کنند، با توجه به شرایط داخلی و خارجی نیاز است از بیرون دولت هم از افراد اقتصادی ، سیاسی و گروه های فرهنگی به ما کمک کنند و درمورد مسایل نظر دهند تا کشور را به خوبی اداره کنیم . واعظی در پاسخ به این که آیا با عضویت در FATF گشایشی در حوزه اقتصادی ایران ایجاد می شود ، توضیح داد: ایران عضو کارگروه ویژه اقدام مالی نیست و چهار لایحه مرتبط با FATF  ارتباطی به عضویت این کشور در آن ندارد. وی افزود: یکی از این چهار لایحه در رابطه با پولشویی است و اگر بخواهیم ارتباط بانکی خود را با دنیا برقرار کنیم باید استانداردهایی را در کشور داشته باشیم واین چهار لایحه چهارچوب این اقدام را به ما می دهد که دیگران چگونه با ایران رفتار کنند. رییس دفتر رییس جمهوری اظهار داشت: اگر این لایحه را تصویب نکنیم اتفاقی نمی افتد، اما آنها با ما کار نمی کنند و اگر تصویب کنیم استانداردی برای همکاری با ایران می شود. واعظی افزود: برای این که رواط بانکی را با تمام کشورهای دنیا و حتی کشورهایی که با آنها بسیار نزدیک هستیم، تنظیم کنیم باید مساله پولشویی را روشن کنیم. وی ادامه داد: بخشی از این لوایح به دولت دهم بازمی گردد و اقدامات آن در شورای عالی امنیت ملی و مجلس انجام شد که موافق آن هستیم و چیزی نیست که بگوییم طور دیگری باشد، بلکه استانداردی است که همه کشورهای دنیا آن را رعایت می کنند. رییس دفتر رییس جمهوری گفت: مخالفت ها مربوط به موضوع دیگری است که هنوز وارد آن نشده ایم و اگر در آن زمان گشایشی بوجود آمد به دلیل این بود که لوایح در مجلس فعال شد و الان تا 23 مهرماه ایران مهلت دارد و اگر این کار انجام شود، فکر می کنیم گشایشی ایجاد می شود. ** سخنگوی دولت نیستموی در پاسخ به این که بحث سخنگویی شما و علی ربیعی به میان است، گفت: من سخنگو نیستم و بحث سخنگویی آقای ربیعی را نشنیدم. رییس دفتر رییس جمهوری در پاسخ به این که آیا رحمانی فضلی سخنگوی دولت خواهد بود، گفت: براساس حکمی که برای وی صادرشد اطلاع رسانی را انجام می دهد، ستاد بزرگی متشکل از دولت، قوه قضاییه و مجلس در بخش اقتصادی تشکیل شده که کار اطلاع رسانی آن برعهده رحمانی فضلی است . واعظی افزود: اینکه امروز سخنگوی دولت ایشان باشد خیر همان کاری که در حکم ایشان به وی محول شده انجام می دهند . وی در ارتباط با انتخاب سخنگوی دولت تصریح کرد: اگر رییس جمهوری بخواهد از بیرون فردی را انتخاب کنند هنوز به این موضوع وارد نشده ولی راحت تر است چرا که اگر فردی از داخل دولت باشد با توجه به مسئولیتی که دارد، مشکل خواهد بود . رییس دفتر رییس جمهوری اضافه کرد: رییس جمهوری علاقمند است کسی که انتخاب می شود وقت بیشتری بگذارد و دسترسی به وی بیشتر باشد. واعظی گفت: به هر حال تصمیم را رییس جمهوری خواهند گرفت که از داخل انتخاب کنند یا از خارج دولت و تا زمانی که فردی را برای سخنگویی دولت معرفی نکردیم از وزارتخانه ها و وزرا خواسته شده با رسانه ها سخن بگویند.‌سیام*9402**1336            "}