{"onTitr":"","titr":" بارندگی راه ارتباطی 10 روستای اتاقور لنگرود را قطع کرد","describe":" لاهیجان - ایرنا - فرماندار لنگرود از مسدود شدن راه ارتباطی 10 روستای این شهرستان در منطقه اتاقور خبر داد.", "text":"سیدرضا جوادپور روز شنبه درگفت وگو با خبرنگار ایرنا افزود: تخریب پل بتنی کیازینیک بر اثر طغیان رودخانه در روستای کیاگاهان بخش کومله، ارتباط این بخش با دو شهرستان لنگرود و املش را قطع کرده ضمن اینکه راه 10 روستای منطقه اتاقور نیز مسدود شده است.وی با اشاره به حضور نیروهای امدادی برای بازگشایی معابر شهری لنگرود نظیر میدان امام حسین ، میدان هلال احمر و جاده چمخاله اظهار داشت: در این بارندگی خسارت جانی نداشته ایم و خسارت به سردهنه های کشاورزی و انهار بر اثر طغیان رودخانه ها اتفاق افتاده ولی به جاده ، پل، تاسیسات و واحدهای تجاری اشخاص خسارت هایی وارد آمده است.وی همچنین به آبگرفتگی بخشی از مدارس روستایی و شهری این شهرستان و زیر آب رفتن برخی تاسیسات شهری اشاره و اضافه کرد: نیروهای امدادی مشغول ترمیم جاده ها و باز کردن جاده های عمومی و تخلیه آب هستند.فرماندار لنگرود با یادآوری انجام اقدامات پیشگیرانه نظیر لایروبی رودخانه شلمانرود و لایروبی و ترمیم آبراه های شهری گفت: امسال با لایروبی بموقع این رودخانه، تعریض آن و آزاد کردن تصرفات حاشیه رودخانه توسط شهرداری از خسارت ها کاسته شد و اگر این اقدامات انجام نمی شد، با توجه به بارندگی های بیشتر حتما عمق خسارت ها از سال های قبل فزون تر بود.جوادپور طغیان رودخانه شلمانرود طی شب گذشته و امروز را طی 50 سال اخیر بی سابقه دانست و اضافه کرد: این طغیان برخی از روستاهای ساحلی شهرستان را نیز درگیر کرده ولی هم اکنون راه های مواصلاتی اصلی روستایی و شهری شهرستان باز است و تردد در آنها جریان دارد، فقط کندی عبور و مرور در سطح شهر لنگرود وجود دارد.شهرستان لنگرود با 140 هزار و 686 نفر جمعیت و سه بخش مرکزی ، کومله و اتاقور در 60 کیلومتری شرق مرکز استان گیلان واقع است.6029 / 2007            "}