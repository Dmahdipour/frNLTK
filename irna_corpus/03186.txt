{"onTitr":" مدیرکل تامین اجتماعی خراسان رضوی:    ","titr":" قطع سامانه ‌های اینترنتی تامین اجتماعی پیگیری می شود","describe":" مشهد- ایرنا- مدیر کل تأمین اجتماعی خراسان رضوی گفت: قطع سامانه‌ های اینترنتی این سازمان که در روزهای اخیر مشکل آفرین شده در حال پیگیری و رفع است.", "text":"سید محسن نظام خیرآبادی روز سه شنبه در گفت و گو با خبرنگار ایرنا افزود: سامانه های اینترنتی این سازمان از پرکاربرد ترین سامانه هاست و با توجه به متمرکز شدن عملیات صدور دفترچه و ارائه خدمات کوتاه مدت تامین اجتماعی در کنار نام نویسی کارگاه ها، ارائه لیست بیمه کارفرمایان و دیگر امور، این اختلال موجب بروز مشکل برای بیمه شدگان شده است.وی اظهار داشت: بستر شبکه اینترنت داخلی تامین اجتماعی با اختلال مواجه شده و تعدد مراجعات موجب بروز مشکل شده است.وی با بیان اینکه انجام هر تحول در حوزه خدمت رسانی با مشکلات و کاستی هایی در گام های نخست همراه است، گفت: افزایش مراجعه کارفرمایان در روزهای پایانی ماه برای واریز حق بیمه و ارائه لیست و پرداخت حق بیمه مشاغل آزاد در آغاز هر فصل افزایش مراجعات برای دریافت خدمات دفترچه و صدور اعتبار موجب حجم زیاد مراجعه به سامانه و ایجاد اختلال و قطع موردی آن شده است.مدیرکل تامین اجتماعی خراسان رضوی افزود: مدیریت سامانه خدمات به صورت متمرکز از تهران انجام می شود و واحد فنی و انفورماتیک سازمان در حال پیگیری این مشکل است و به خاطر مشکلاتی که برای بیمه شدگان استان ایجاد شده است از آنان عذرخواهی می کنیم.ارائه لیست بیمه حدود 2 سال، ارائه خدمات کوتاه مدت و دفترچه تامین اجتماعی از اواخر شهریور ماه امسال و نام نویسی کارگاه های زیر پوشش تامین اجتماعی از اوایل هفته جاری به صورت متمرکز در سامانه تامین اجتماعی انجام می شود.هم اکنون 2 میلیون و 354 هزار بیمه شده اصلی و تبعی در خراسان رضوی زیر پوشش تامین اجتماعی هستند.اداره کل تامین اجتماعی خراسان رضوی دارای 27 شعبه است که 21 شعبه از این تعداد اقماری و 15 شعبه کارگزاری می باشند.7496 / 6053            "}