{"onTitr":"","titr":" آیین سنتی مذهبی قالیشویان در مشهد اردهال کاشان برگزار شد","describe":" کاشان- ایرنا- آیین سنتی مذهبی قالیشویان با حضور هزاران نفر از عزاداران امامزاده علی ابن محمد باقر (ع) در مشهد اردهال کاشان برگزار شد.", "text":"به گزارش ایرنا، هزاران نفر از عزاداران و علاقه مندان اهل بیت معصومین (ع) پس از کیلومترها پیمودن مسیر با پای پیاده، روز جمعه با حضور در آستان امامزاده علی ابن محمد باقر (ع) اشک ماتم ریخته و به مداحی و سینه زنی پرداختند. بر اساس برخی اسناد، شهادت فرزند حضرت امام محمد باقر (ع) در روز 27 جمادی الثانی سال 116 هجری قمری همزمان با ماه مهر حدود 55 سال پس از واقعه کربلا رخ داده و از این رو آیین سنتی مذهبی قالیشویان فین کاشان سالانه در دومین جمعه مهر ماه در مشهد اردهال محل شهادت این امامزاده بزرگوار برگزار می شود.امامزاده علی ابن محمد باقر (ع) برادر حضرت امام صادق (ع) در سال 113 هجری قمری با دعوت مردم فین برای ترویج دین اسلام از سوی پدر بزرگوارشان به ایران ماموریت یافت که پس از سه سال تلاش سرانجام در جنگی نابرابر به همراه جمعی از یارانش در خطه اردهال کاشان شهید شد. آیین قالیشویان نیز به یاد آن واقعه هر سال در مشهد اردهال برگزار و هزاران نفر از عزاداران چوب به دستان فین، قالی مقدس را به عنوان نمادی از پیکر مثله شده فرزند امام پنجم (ع) از خادمان آستان امامزاده تحویل گرفته و بر دوش خود حسین حسین گویان به طرف چشمه آبی می برند. عزاداران با پاشیدن آب و شستن قالی به صورت نمادین آن را در پناه چوب ها روی دست گرفته و با ندای یاحسین به سمت مرقد باز می گردانند و قالی مقدس را دوباره تحویل آستان مقدس می دهند. آیین سنتی مذهبی قالیشویان به عنوان میراث جهانی ناملموس ایران به ثبت یونسکو رسیده و تنها آیینی است که بر اساس تاریخ هجری شمسی برگزار می شود.مشهد اردهال در 45 کیلومتری جنوب غربی کاشان قرار دارد. کاشان با جمعیت افزون بر 365 هزار نفر در فاصله نزدیک به 200 کیلومتری شمال اصفهان واقع می باشد.6136/8123            "}