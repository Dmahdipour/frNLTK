{"onTitr":" عمل به وعده مسئولان    ","titr":" مسکن محرومان درمیان آبان امسال تکمیل می شود","describe":" بیرجند - ایرنا - مدیرکل بنیاد مسکن انقلاب اسلامی خراسان جنوبی گفت: در حال حاضر 64 واحد مسکونی برای اهالی سه روستای محروم ذکری، جلاران و گل نی شهرستان درمیان در حال احداث است که آبان ماه امسال تکمیل و تحویل می شود.", "text":"علی اصغر آسمانی مقدم روز پنجشنبه در گفت و گو با خبرنگار ایرنا افزود: پیشرفت فیزیکی این تعداد واحد مسکونی 65 درصد است که تا پایان آبان ماه تکمیل و تحویل می شود.وی بیان کرد: براساس دستور استاندار خراسان جنوبی مبنی بر رفع غبار محرومیت از روستاهای جلاران، ذکری و گل نی شهرستان درمیان کمیته توانمندسازی این روستاها به ریاست معاون امور عمرانی استاندار در مرکز استان تشکیل شد و این کمیته که 16 دستگاه عضو آن هستند به صورت منظم برگزار می شود.دبیر کمیته توانمندسازی روستاهای محروم درمیان گفت: خانه های فاقد معماری و استحکام، خشت گلی و کپری در مرحله نخست مهمترین مشکل این روستاها بود که مقرر شد از آنجا که این محرومان توان بازپرداخت تسهیلات بنیاد مسکن را ندارند، با همکاری دستگاه های متولی خانه برای آنان به صورت رایگان احداث شود.وی اظهار داشت: با رایزنی های صورت گرفته با بنیاد مسکن کشور برای ساخت هر واحد مسکونی 10 میلیون تومان کمک بلاعوض اخذ کردیم و کمیته امداد استان نیز در مجموع 640 میلیون تومان کمک بلاعوض برای احداث مسکن مددجویان و افراد غیرمددجو این روستاها به غیر از 9 خانوار که زیر پوشش بهزیستی هستند، اختصاص داد.آسمانی مقدم گفت: کار تملک زمین را با همکاری منابع طبیعی انجام دادیم و انجام عملیات نقشه برداری و قطعه بندی زمین به صورت رایگان انجام شد و در اختیار این محرومان قرار گرفت.وی افزود: جمعیت این روستاهای محروم در مجموع 64 خانوار است که تصمیم گرفته شده 64 واحد مسکونی در این روستاها احداث شود و برای خانوارهای یک تا 2 نفر 20 مترمربع زیربنا و برای خانوارهای بیش از 2 نفر جمعیت 32 مترمربع زیربنا در نظر گرفته شد.وی بیان کرد: همچنین برای زیرسازی و اجرای طرح هادی در این روستاها نیز با رایزنی های صورت گرفته با بنیاد مسکن کشور 500 میلیون تومان اعتبار ملی اختصاص یافت که بعد از اتمام عملیات ساخت واحد مسکونی طرح هادی در این روستاها را نیز اجرا خواهیم کرد.مدیرکل بنیاد مسکن انقلاب اسلامی خراسان جنوبی گفت: برای احداث واحدهای مسکونی منطقه کمبود آب در روستاها وجود داشت که شرکت آب و فاضلاب روستایی نسبت به تامین آب ساخت واحدها اقدام کرد.وی افزود: توسط کمیته توانمندسازی اقداماتی از جمله ایجاد اشتغال و توانمند سازی این روستاها نیز در انجام می شود.«جلاران، گل نی و ذکری» از محروم ترین روستاهای مرزی خراسان جنوبی است که به دلیل محرومیت زیاد و شیوع بیماری های پوستی در این روستاها در خردادماه امسال استاندار خراسان جنوبی تیمی را برای بررسی وضعیت این مناطق به ریاست معاون عمرانی استاندار به این روستاها اعزام کرد و از تمامی دستگاه های اجرایی استان خواست با حرکت جهادی برای رفع غبار محرومیت از این روستاها تلاش کنند.خراسان جنوبی 11 شهرستان دارد و درمیان یکی از شهرستان های مرزی این استان است.7556*6054            "}