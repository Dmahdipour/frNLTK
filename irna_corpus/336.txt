{"onTitr":"","titr":" امامان جمعه بر اتحاد همه اقشار، گروه ها و  احزاب تاکید کردند","describe":" استانها - ایرنا - امامان جمعه سراسر کشور با تاکید بر اتحاد و همدلی همه اقشار، گروه ها و  احزاب گفتند: امروز دشمنان با جنگ رسانه ای در تلاش هستند تا القا کنند کشور به بن بست رسیده و با این ترفند آرمان و ارزش های  انقلاب را نشانه رفته اند.", "text":"به گزارش خبرنگاران ایرنا از مراکز استانها، از جمله محورهای خطبه های امامان جمعه در 20 مهرماه  بررسی لایحه FATF ،  برخورد قاطع با مفسدان اقتصادی و احتکارکنندگان، تشکر از دولت برای کاهش هزینه ویزای اربعین، قتل روزنامه نگار سعودی، حل مشکلات مردم،  بزرگداشت روز حافظ، روز جهانی استاندارد، شهادت امام مجتبی (ع)، سلمان فارسی و روز تربیت بدنی بود. گزیده ای از خطبه های امامان جمعه به شرح زیر است:**خراسان جنوبی امام جمعه موقت بیرجند گفت: گاهی عبارت های تندی نسبت به مجلس شورای اسلامی و شورای نگهبان شنیده می شود در حالی که اینها نهادهای قانونی هستند و باید حرمت آنها حفظ شود.حجت الاسلام سید محمدباقر عبادی اظهار داشت: لایحه پیوستن ایران به کنوانسیون مبارزه با تامین مالی تروریسم یکی از لوایحی است که باید به تصویب می رسید و اگرچه بنده به دلایلی به این لایحه رای ندادم اما باید برای جایگاه مجلس و نظر آن احترام قایل شویم.* گروه ویژه اقدام مالی (Financial Action Task Force) یا همان FATF در سال 1989 میلادی از سوی کشورهای گروه هفت شکل گرفت؛ و یک گروه بین دولتی است که توسعه و واکنش بین المللی نسبت به پولشویی را دنبال می کند.دولت با هدف بهبود جایگاه ایران در این گروه ویژه که نهاد تصمیم گیر و مرجع برای مبارزه با تامین مالی تروریسم و مبارزه با پولشویی به شمار می رود، چهار لایحه «الحاق ایران به کنوانسیون مبارزه با جرائم سازمان یافته فراملی (پالرمو)»، «الحاق دولت جمهوری اسلامی ایران به کنوانسیون بین‌المللی مقابله با تامین مالی تروریسم(CFT)»، «اصلاح قانون مبارزه با پولشویی» و «اصلاح قانون مبارزه با تامین مالی تروریسم» را به مجلس ارسال کرده است.از این میان این لوایح، «اصلاح قانون مبارزه با تامین مالی تروریسم» تبدیل به قانون شده است و این هفته «الحاق دولت جمهوری اسلامی ایران به کنوانسیون بین‌المللی مقابله با تامین مالی تروریسم» نیز در در مجلس تصویب و راهی شورای نگهبان شد.لوایح «الحاق ایران به کنوانسیون مبارزه با جرائم سازمان یافته فراملی (پالرمو)» و «اصلاح قانون مبارزه با پولشویی» در مجلس تصویب شده اما هنوز به تایید نهایی نرسیده و تبدیل به قانون نشده اند.**اصفهان  نماینده ولی فقیه در استان و امام جمعه اصفهان نیز گفت: این خیلی خوب است که حواسمان جمع باشد ولی نه این گونه که اگر برخلاف نظر ما نظری داده و مورد تصویب قرار گرفت علیه مجلس و شورای نگهبان که بزرگان ما هستند، بد بگوییم. آیت الله سید یوسف طباطبایی نژاد  در بخش دیگری از خطبه ها با اشاره به در پیش بودن اربعین حسینی (ع) یادآور شد: اربعین، مانور سیاسی شیعیان است و باید مراقب باشیم که در این مناسبت مراقب رفتارمان باشیم. وی در بخش دیگری با اشاره به ترور خبرنگار(جمال خاشقچی) از سوی عربستان سعودی اضافه کرد : این کشور آنچنان از خدا و تقوای الهی دور شده که منتقدان خود را قطعه قطعه می کند. برخی منابع غیررسمی خبری، مدعی قتل خاشقچی روزنامه نگار منتقد آل سعود توسط ماموران سرویس امنیتی سعودی پس از شکنجه در کنسولگری عربستان شده اند.**خراسان رضوی نماینده ولی فقیه و امام جمعه مشهد گفت: آمریکا همواره بدون بهانه برای ایران فاجعه آفریده است و در همه فجایع و جنایت هایی که در سالهای گذشته علیه ایران به بار آورده است بهانه نداشته است. 	  آیت الله سیداحمد علم الهدی با انتقاد از اقدام مجلس شورای اسلامی در تصویب کنوانسیون مقابله با تامین مالی تروریسم (سی.اف.تی) افزود: نمایندگان مجلس در یکشنبه هفته جاری، با این کار بدعتی گذاشتند که موجب تسلط دشمن بر کشور و حرکت به سمت خودتحریمی بود. **زنجان  نماینده ولی فقیه در استان و امام جمعه زنجان گفت: در زمان حاضر حل مشکلات اقتصادی کشور نیازمند کار جهادی است که باید با سرعت و دقت بیشتری از سوی مسئولان برای آن برنامه ریزی و اقدام شود. حجت الاسلام علی خاتمی همچنین اظهار داشت: تجمع 22 میلیونی اربعین حسینی نشان از محبت مسلمانان دنیا به اهل بیت عصمت و طهارت (ع) و حرکتی وحدت بخش بدون توجه به کشور و ملیت است.**ایلام نماینده ولی فقیه در استان و امام جمعه جدید ایلام گفت: اقتدار ایران در سایه اتحاد و همبستگی همه اقشار، گروه ها، احزاب و مردم ایران اسلامی باعث عقب نشینی دشمنان از مواضع خود می شود.حجت الاسلام والمسلمین اله نور کریمی تبار در نخستین حضور خود در نماز جمعه شهر ایلام به موضوع اربعین اشاره کرد و گفت: استان ایلام گذرگاه عبور خیل عظیم زائران اربعین است و بیشتر زائران با توجه به تکریم و مهمان نوازی بی منت و خودجوش مردم استان از زائران اربعین مهران را برای سفر به عتبات عالیات انتخاب می کنند و در راستای پذیرایی بی شائبه از آنها تقویت موکب های مردمی از سوی مسئولان اجتناب ناپذبر است.**سیستان و بلوچستان  نماینده ولی فقیه در سیستان و بلوچستان و امام جمعه زاهدان گفت: به فرموده مقام معظم رهبری در اجتماع بسیجیان، تسلیم در برابر امریکا اتفاق نمی افتد، من تا جان و توان دارم نخواهم گذاشت این اتفاق در کشور بیفتد. آیت الله عباسعلی سلیمانی بر هوشیاری در مقابل دسیسه های دشمنان و بهره گیری از توانمندی ها و ظرفیت های کشور تاکید کرد و افزود: باید ظرفیتها و سرمایه های کشور را بشناسیم و از آنها به نحو شایسته ای استفاده کنیم.**مازندران  نماینده ولی فقیه در مازندران و امام جمعه ساری گفت: دانش آموختگان مکتب عاشورا هرگز به آمریکا دست دوستی نداده و در مقابل مشکلات سر خم نخواهند کرد.  آیت الله نورالله طبرسی از گرانی، تورم و بیکاری به عنوان بزرگترین مشکلات کشور یاد کرد و افزود: با درایت، مدیریت جهادی و پیروی از رهبر معظم انقلاب بر این مشکلات فائق خواهیم آمد.**کردستان   امام جمعه موقت سنندج با بیان اینکه دشمن با اعمال تحریم ها بدنبال بدبین کردن مردم نسبت به نظام است، گفت: مردم و مسئولان با وحدت، یکدلی و استقامت می توانند فشارهای اقتصادی و جو روانی دشمنان علیه کشورمان را خنثی کنند. ماموستا معروف خالدی در بخش دیگری از خطبه ها ضمن گرامیداشت هفته استاندارد (20 تا 27 مهر) اضافه کرد: واحدهای تولیدی و کارخانه ها باید در زمینه تولید کالاهای با کیفیت و استاندارد همت کنند تا مردم نیز به خرید کالاهای داخلی تشویق شوند.**قم خطیب جمعه قم با بیان اینکه رمز پیروزی کشور بر توطئه های دشمنان ایستادگی و پایبندی به ارزش های انقلاب است اظهار داشت: آنها اگر چه در ظاهر عربده می کشند ولی دردل از جبهه مقاومت رعب و وحشت دارند. آیت الله علیرضا اعرافی  با تاکید بر رعایت مصالح کشور در پرتو هدایت های رهبر معظم انقلاب و تکیه به نیروی داخلی و پرهیز از اعتماد به آمریکا گفت: به جز اعتماد به امریکا و اسرائیل غاصب که ممنوع است باید روابط ایران با کشورهای منطقه ارتقا یابد. وی همچنین  با تقدیر از کاهش هزینه ویزای اربعین توسط دولت گفت: روابط ایران و عراق ، استوار و مستحکم است و باید همچنان تقویت شود چرا که این ارتباط برای استقلال دو کشور بسیار اهمیت دارد. اعرافی، همچنین با اشاره به کشته شدن روزنامه نگاری منتقد آل سعود در ترکیه توسط عربستان،با تلخ خواندن این حادثه گفت: جریان تکفیری به عنوان سرپنجه های عربستان در بسیاری از ترورها دخیل هستند.**استان مرکزی  نماینده ولی فقیه در استان مرکزی و امام جمعه اراک گفت: ملت ایران اسلامی باید با بهره گیری از تجربیات 40 سال گذشته انقلاب، کاهش تجملات، صرفه جویی در فعالیت ها و با کار جهادی، اتحاد و همدلی تحریم های ظالمانه دشمنان علیه کشور را به فرصتی برای افزایش اقتدار نظام و توسعه واحد های تولیدی تبدیل کنند. آیت الله «قربانعلی دری نجف آبادی» با یادآوری وجود ظرفیت تولید 500 هزار تن مواد پتروشیمی در ابتدای انقلاب افزود: اکنون به برکت اسلام و انقلاب ظرفیت تولید مواد پتروشیمی در کشور به حدود 35 میلیون و ورق آهن به هفت و نیم میلیون تن افزایش یافته است. نماینده ولی فقیه در استان مرکزی افزود: ملت ایران اسلامی از مسئولان مجلس و دولت انتظار دارند فعالیت ها و کارهای کلان کشور را با جدیت دنبال کنند و در تخصیص ارز، واردات و صادرات هوشیارانه عمل کرده و وظایف خود را به خوبی انجام دهند. **البرز نماینده ولی فقیه در البرز و امام جمعه کرج گفت: عمل به اقتصاد مقاومتی تنها راه مقابله با توطئه های دشمنان و عبور از بحران های کنونی است. 	 آیت الله سید محمد مهدی حسینی همدانی در خطبه های این هفته نماز جمعه کرج افزود: امروز دشمنان با جنگ رسانه ای در تلاشند تا اینگونه القا کنند که کشور به بن بست رسیده و با این ترفند آرمان و ارزش های اسلام و انقلاب ما را نشانه رفته اند.  **فارس  امام جمعه شیراز با تاکید بر اینکه متاسفانه امروز برخی جلوتر از ولایت و یا عقب‌تر از آن‌ حرکت می‌کنند، گفت: ولایتمداری را باید از سلمان یاد بگیریم که نه جلو زد و نه عقب ماند، بلکه همراه بود، باید بکوشیم سلمان‌وار زندگی کنیم. 	  آیت‌الله لطف الله دژکام با اشاره به تصویب پیوستن ایران به کنوانسیون بین المللی مقابله با تامین مالی ترورسیم (CFT) در مجلس شورای اسلامی بیان داشت: این موضوع باعث نگرانی علما و مراجع شده است زیرا اگر آن را بپذیریم، ممکن است در آینده نتوانیم مستقلا در مصالح ایران و اسلام تصمیم بگیریم. وی اظهار داشت: همین توقعی که از مجلس داشتیم، از شورای نگهبان هم داریم که واقعا این طرح را بررسی کنند  وبه همه ابعاد آن توجه داشته باشند.وی در بخش دیگری از خطبه های خود با اشاره به بیستم مهر‌ماه، یادروز شاعر بلند آوازه ایران و اسلام خواجه حافظ شیرازی، گفت: این مرد فهیم، نکات ظریف اهل بیت (ع) را در اشعار خود جای داده است و اوج سخن این شاعر بزرگ جهان، مشخصا مدح مختصری برای امام حسین (ع) است.  تعدادی از نمازگزاران جمعه شیراز در پایان این آیین با در دست گرفتن نوشته هایی، مخالفت خود با تصویب لوایح چهارگانه موسوم به FATF (کارگروه ویژه اقدام مالی) در مجلس شورای اسلامی را بیان کردند. **گیلان  نماینده ولی فقیه در استان و امام جمعه رشت نیز اظهار داشت:مجلس شورای اسلامی عصاره ملت است و می بایست نگاه های مردم ارزشی را ببیند. آیت الله رسول فلاحتی با بیان اینکه آمریکا تا به امروز به هیچ وعده ای وفا نکرده است ، افزود :از همه وکلای مردم می خواهیم با جریان های کلان ملت، سیاسی برخورد نکنند؛ مردم نیازمند تلاش های دلسوزانه هستند .**کرمان امام جمعه کرمان با بیان اینکه برخی مسائل جنبه منفعت ملی دارد و منافع و غرور ملی و عزت اسلامی به عنوان موارد فراجناحی در گرو آنهاست گفت: گاهی اوقات این مسائل به سرعت جناحی می شوند در حالی که نباید اجازه داد این اتفاق بیافتد.حجت الاسلام حسن علیدادی سلیمانی  افزود: شورای نگهبان با عمل به 2 وظیفه مهم در رابطه با قانون اساسی و در کنار آن دفاع از اسلام و نگاه جدی و حساسیت کامل به همه قوانین که در مجلس تصویب و مصالح کشور شمرده می شوند می تواند غرور و عزت را برای ملت ایران حفظ کند. **کرمانشاه نماینده ولی فقیه در استان و امام جمعه کرمانشاه گفت: آمریکا 40 سال است که کشورمان را تحریم کرده و اینکه می گویند اگر رای به تصویب لایحه ندهیم (FATF کارگروه ویژه اقدام مالی) تحریم می شویم دشمنان به این رای دادن و ندادن توجه نمی کنند کار خودشان را می‌کنند. آیت‌الله مصطفی علما همچنین به حماسه اربعین حسینی، وضعیت اقتصادی، احتکار، روز جهانی استاندارد و سالروز شهادت چهارمین شهید محراب آیت الله اشرفی اصفهانی اشاره کرد .**هرمزگان نماینده ولی فقیه در هرمزگان و امام جمعه بندرعباس گفت: برخی خانه ها بر اثر خرید بیش از اندازه مردم به انبار کالا تبدیل شده است. آیت الله غلامعلی نعیم آبادی ادامه داد :برخلاف این روش اشتباه، علاج گران فروشی نخریدن کالاست و لذا خرید در شرایط گرانی موجب افزایش قیمت ها می شود. وی از مردم خواست هیچگاه بر موج سوار نشوند، چون موج به ناگاه پایین می آید که نمونه آن در قضیه  قیمت دلار مشهود است. **آذربایجان شرقی نماینده ولی فقیه در آذربایجان شرقی و امام جمعه تبریز با اشاره به نقش رسانه های متخاصم در هجمه فرهنگی و روانی بر افکار عمومی گفت: مردم و مسوولان با آگاهی مانع فضاسازی رسانه ای دشمنان شوند و با هوشیاری آنان را خلع رسانه کنند. حجت الاسلام سیدمحمدعلی آل هاشم همچنین با اشاره به تصویب لایحه الحاق ایران به &#39;FATF&#39; و &#39; CTF&#39; گفت:  پس از بحث پیرامون موضوع یاد شده و بیان نظرات موافق و مخالف این لایحه مورد تصویب نمایندگان مجلس قرار گرفت و برای تایید به شورای نگهبان رفت. وی تصریح کرد: نکته مهم در این خصوص این است که این پیمان ها و کنوانسیون ها ساخته و پرداخته کشورهای غربی و آمریکا و تامین کننده منافع شوم آنها است. **آذربایجان غربی  نماینده ولی فقیه در آذربایجان غربی گفت: باید مسوولان با تلاش شبانه روزی و کار جهادی، مشکلات کشور و جامعه را حل و فصل کنند و این امر باید در اولویت اصلی همه دستگاه های اجرایی قرار گیرد. حجت الاسلام والمسلمین سیدمهدی قریشی همچنین گفت: دشمن در تلاش است تا زیارت اربعین را به گونه ای دیگر جلوه داده و مسلمانان را از این کار منصرف کند ولی باید بدانیم که این سخنی غلط است زیرا بشریت همواره به معنویت و محبت اهل بیت (ع) نیازمند است و زیارت اربعین این معنویت را در فرد زنده نگه می دارد.**اردبیل آیت الله سیدحسن عاملی نماینده ولی فقیه در استان و امام جمعه اردبیل گفت: حقانیت ایران اسلامی بر جهانیان ثابت شده و در مقابل انزوای سیاسی آمریکا، ایران اسلامی در عرصه دیپلماسی بین المللی جایگاه ویژه پیدا کرده است. **بوشهر حجت الاسلام حسین دشتی امام جمعه موقت بوشهر نیز گفت: حل مشکلات اقتصادی نیازمند وجود روحیه مجاهدت بسیجی در بین مسئولان و استفاده از ظرفیت نخبگانی درجامعه است.**چهارمحال و بختیاری  نماینده ولی فقیه در چهارمحال و بختیاری و امام جمعه شهرکرد تاکید کرد که با تصویب لایحه اصلاح قانون مبارزه با تامین مالی تروریسم (FATF) باید مراقب باشیم تا بیگانگان در بین امت اسلامی نفوذ نکنند.  حجت الاسلام محمدعلی نکونام گفت: دشمن امروزه از زاویه اقتصادی و فرهنگی و جنگ روانی در صدد ایجاد شکاف بین مسئولان و مردم و تضعیف اقتدار و عظمت نظام به میدان آمده که همچون گذشته با اتحاد و همبستگی ملت، راه به جایی نخواهد برد.** خراسان شمالی نماینده ولی فقیه در خراسان شمالی و امام جمعه بجنورد گفت: مردم متدین و ولایتمدار با حضور گسترده خود در اربعین حسینی اجازه نخواهند داد که برگزاری آیین های دینی کمرنگ شود. حجت الاسلام والمسلمین ابوالقاسم یعقوبی به تصویب لایحه الحاق ایران به کنوانسیون مقابله با تامین مالی تروریسم (سی.اف.تی) در مجلس شورای اسلامی اشاره کرد و گفت: این لایحه هم اکنون در شورای نگهبان در حال بررسی است.حجت الاسلام یعقوبی گفت: عده ای از نمایندگان مخالف و عده ای موافق پیوستن به این لایحه بودند ولی امیدواریم در نهایت آنچه به صلاح کشور است تصویب شود.**خوزستان  امام جمعه موقت اهواز گفت: تجزیه طلبی و نفاق یک حربه و راهبرد استکبار جهانی است، به همین دلیل نباید حادثه تروریستی اهواز را به قومیت ها نسبت داد.آیت الله محسن حیدری اظهار داشت: وحدت ملی و حفظ اتحاد، وظیفه همگان است و رسانه ها هم باید مراقبت های لازم را در پیش بگیرند تا مبادا با ایجاد حربه و نفاق زمینه برای سوء استفاده دشمن فراهم شود.نماینده مردم خوزستان در مجلس شورای اسلامی همچنین تصویب تصویب لایحه CFT در مجلس شورای اسلامی را تاسف بار خواند و گفت: لایحه الحاق دولت جمهوری اسلامی ایران به کنوانسیون مقابله با تأمین مالی تروریسم نوعی خود تحریمی است.**سمنان  حجت الاسلام غلامحسین مهدوی نژاد امام جمعه موقت سمنان گفت:  دشمن در تلاش است با بحران نمایی در جامعه نا امیدی و بن بست را به مردم القا کند لذا هوشیاری مردم ضروری است.خطیب جمعه سمنان با اشاره به مساله الحاق ایران به کنوانسیون مقابله با تامین مالی تروریسم گفت: این قوانین به دست امریکا تدوین شده و خود قاضی، تشخیص دهنده، محاکمه کننده و مجری است.**قزوین  نماینده ولی فقیه در استان و امام جمعه قزوین گفت: مسئولان اجرایی کشور با توجه به مشکلات موجود و برای ادامه راه انقلاب باید بخش هایی از مسئولیت ها را به جوانان مومن و انقلابی خود بسپارند.آیت الله عبدالکریم عابدینی با اشاره  تصویب لایحه FATF در مجلس گفت: نباید قراردادی تصویب شود که دشمنان اسلام را بر ما چیره کند و حزب الله ها و گروه های مقاومتی یمنی و حشد الشعبی های عراق و مردم سوریه را به نابودی بکشاند. **کهگیلویه و بویراحمد  حجت الاسلام سید امان الله حسینی صدرامام جمعه موقت یاسوج گفت: تصویب لایحه حمایت نکردن ایران از تروریسم و گروهک های تروریستی موسوم به FATF از سوی مجلس شورای اسلامی هیچ تضمینی برای خروج ایران از لیست سیاه تحریم های آمریکا نیست.**گلستان  آیت الله سید کاظم نورمفیدی امام جمعه گرگان و نماینده ولی فقیه در گلستان با تاکید بر ضرورت کنار گذاشتن بازی های سیاسی و دعواها در داخل کشور، گفت: با وحدت و تلاش بیشتر می توانیم مسایل و مشکلات را حل کرده و در برابر فشارهای آمریکا پیروز شویم.**لرستان  نماینده ولی فقیه در لرستان و امام جمعه خرم آباد گفت: جوانان مومن و انقلابی حلال مشکلات هستند و پیشرفت و شکوفایی و ترقی کشور به فعالیت جوانان بستگی دارد.آیت الله سید احمد میرعمادی افزود: متاسفانه امروز جای جوانان در مدیریت اجرایی کشور کم است و بر خلاف اینکه قانون منع بکارگیری بازنشستگان تصویب شده است چرا افرادی که بازنشسته اند دوباره مدیریت کشور را در دست دارند.**همدان آیت الله غیاث الدین طه محمدی  نماینده ولی فقیه در استان و امام جمعه شهر همدان گفت: در روزهای گذشته سفیران 60 کشور خارجی به همدان آمدند تا تاریخ کهن همدان را مشاهده کنند و از نزدیک با دیار هگمتانه آشنا شوند.وی افزود:  گردشگری در ایران ما رنگ و بوی معنوی هم دارد و کشورهای دیگر باید از انقلاب و دین ما درس بگیرند.**یزد نماینده ولی‌فقیه در استان و امام‌جمعه یزد گفت: ملت شجاع ایران با مقاومت و تکیه‌بر اصول و ارزش‌های دینی و انقلابی بر تمام مشکلاتی که دشمنان سد راه انقلاب اسلامی قرار داده‌اند، پیروز خواهند شد. آیت‌الله محمدرضا ناصری یزدی به رسوایی اخیر دولت سعودی در قتل روزنامه‌نگار منتقد آن کشور در ترکیه اشاره کرد و گفت: این نشان‌دهنده خوی استکبار و ظلم حاکمان سعودی است که حتی علیه مردم خود و کشور یمن دست به هر جنایتی می‌زنند. 1042            "}