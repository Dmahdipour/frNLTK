{"onTitr":"","titr":" آمبولانس های اورژانس تهران 6 دقیقه زودتر به محل می رسند","describe":" تهران- ایرنا- معاون فنی و عملیاتی مرکز اورژانس تهران گفت: با افزایش راه اندازی پایگاه های شهری و جاده ای اورژانس زمان رسیدن آمبولانس های اورژانس تهران به محل ماموریت 6 دقیقه کاهش یافت.", "text":"سید رضا معتمدی عصر دوشنبه در گفت و گو با خبرنگار ایرنا افزود: در حال حاضر 185 پایگاه اورژانس در کلانشهر تهران و مسیرهای منتهی به پایتخت با امکانات و تجهیزات لازم فعال است. وی اظهار داشت: مرکز اورژانس تهران با 220 کد (آمبولانس) در کلانشهر تهران و جاده های منتهی به شهر تهران از جمله شهرستان های ری، اسلامشهر و پردیس خدمت رسانی می کند. معتمدی تاکید کرد: با افزایش پایگاه های اورژانس در حال حاضر زمان رسیدن آمبولانس به محل ماموریت 12 تا 13 دقیقه است که این زمان نسبت به سال گذشته 6 دقیقه کاهش یافت. وی همچنین با اشاره به خدمات ارائه شده درمانی توسط موتورلانس های اورژانس تهران نیز گفت: با توجه به ترافیک زیاد در شهر تهران استفاده از این موتورلانس ها در ماموریت های ضروری بسیار مهم است که این موتورلانس ها در 160 نقطه شهر تهران مستقر هستند.معتمدی زمان رسیدن این موتورلانس ها به محل ماموریت را کمتر از 10 دقیقه اعلام کرد.معاون فنی و عملیاتی مرکز اورژانس تهران در ادامه از افتتاح یک پایگاه اورژانس شهری- جاده ای در جنوب تهران واقع در روستای غنی آباد خبر داد و گفت: با همکاری فرمانداری شهرستان ری و دهیاری روستای غنی آباد یک پایگاه اورژانس با اعتبار 100 میلیون تومان افتتاح شد. وی خاطرنشان کرد: این پایگاه اورژانس به یک دستگاه آمبولانس و با امکانات کامل پزشکی و با فعالیت 9 تکنیسین اعم از کاردار و کارشناس در محدوده جاده امام رضا (ع) و جاده ورامین خدمت رسانی می کند. به گفته معتمدی، با افتتاح این پایگاه اورژانس زمان رسیدن آمبولانس به محل تصادفات بزرگراه امام رضا (ع) و جاده ورامین با کاهش چند دقیقه ای مواجه می شود. تهرام/7243//1348            "}