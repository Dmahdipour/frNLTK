{"onTitr":"","titr":" هواشناسی نسبت به وقوع توفان گرمسیری در دریای عمان هشدار داد","describe":" زاهدان - ایرنا - رئیس گروه پیش بینی و هشدار هواشناسی سیستان و بلوچستان گفت: براساس تحلیل آخرین نقشه های پیش یابی و مدل های جوی به احتمال زیاد طی 24 ساعت آینده در دریای عمان توفان گرمسیری شکل می گیرد.", "text":"علی ملاشاهی روز شنبه در گفت و گو با خبرنگار ایرنا اظهار داشت: براساس تحلیل آخرین نقشه های پیش یابی و مدل های جوی تحت تاثیر جریانات چرخندی منطقه کم فشار در شمال اقیانوس هند در محدوده عرض های 10 تا 15 درجه شمالی و 65 تا 70 درجه شرقی شکل گرفته است.وی افزود: براساس این نقشه ها به احتمال زیاد طی 24 ساعت آینده این جریانات به توفان گرمسیری تبدیل می شود که  در صورت تشکیل و تقویت، این توفان به سمت شمال غرب و سواحل جنوبی عمان حرکت خواهد کرد. رئیس گروه پیش بینی و هشدار هواشناسی سیستان و بلوچستان تصریح کرد: ضروری است کشتی های فراساحل که در این محدوده تردد دارند تمهیدات لازم جهت جلوگیری از خسارت احتمالی داشته باشند.وی با بیان اینکه هرگونه تغییر در شرایط جوی در اطلاعیه های بعدی اعلام می شود، خاطر نشان کرد: از فردا دمای هوا در نواحی شمالی و مرکزی سیستان و بلوچستان حدود 8 تا 10 درجه کاهش می یابد.ملاشاهی ادامه داد: بعدازظهر امروز نیز در ارتفاعات مرکزی و جنوب شرق سیستان و بلوچستان رگبار پراکنده، گاهی رعد و برق و باد شدید لحظه ای انتظار می رود.رئیس گروه پیش بینی و هشدار هواشناسی سیستان و بلوچستان با اشاره به ادامه فعالیت بادهای 120 روزه در شمال استان خاطر نشان کرد: با نفوذ توده هوای سرد و افزایش شیب فشاری در نوار شرقی کشور تا روز دوشنبه در شهرستان های زابل، زهک، هیرمند، هامون و نیمروز وزش باد شدید با سرعت 80 تا 90 کیلومتر بر ساعت سبب خیزش گرد و خاک و در نقاط مستعد موجب توفان گرد و خاک می شود.وی افزود: این وضعیت در برخی نقاط مسیرهای زابل - زاهدان، زابل - نهبندان، زاهدان - نهبندان و زاهدان - بم گرد و خاک سبب کاهش دید می شود.9908**32213            "}