{"onTitr":"","titr":" بازتاب گسترده تصویب CFT در رسانه های خارجی","describe":" تهران- ایرنا- تصویب کنوانسیون مقابله با تامین مالی تروریسم ( CFT) توسط مجلس شورای اسلامی ایران بازتاب گسترده ای در رسانه های خارجی داشت و این رسانه ها آن را تغییر در جهت همسو شدن باهنجارهای بین المللی ارزیابی کردند.", "text":"به گزارش ایرنا، خبرگزاری رویترز در گزارش خود نوشت: مجلس ایران اقدامات جدیدی را برای مقابله با پولشویی و مبارزه با تروریسم در روز یکشنبه تصویب کرد؛ تغییراتی که به گفته مقامات، تهران را به هنجارهای جهانی نزدیک تر می کند. این خبرگزاری افزود: ایران تلاش کرده استانداردهای بین المللی تعیین شده توسط گروه ویژه اقدام مالی (FATF) را اجرا کند به این امید که تهران از فهرست سیاهی که برخی از سرمایه گذاران خارجی را نسبت به معامله با این کشور دلسرد می کند، خارج کند.این گزارش اضافه کرد: بحث ها و رای گیری نمایندگان به طور زنده از رادیو و تلویزیون ایران پخش شد. این تغییرات قبل از این که به قانون تبدیل شود باید توسط یک نهاد متشکل از روحانیون تصویب شود. خبرگزاری آسوشیتدپرس نیز گزارش داد: ایران به الحاق به توافق مبارزه با تامین مالی تروریسم رای داد.این گزارش افزود: پارلمان ایران به پیوستن به کنوانسیونی جهانی رای داد که تامین مالی تروریسم را مسدود می کند. این کشور امیدوار است با تصویب این کنوانسیون، از تحریم های بین المللی بیشتر جلوگیری کند. این رسانه مدعی شد: ایران از حزب الله لبنان و گروه های مسلح فلسطینی که غرب آنها را گروه های تروریستی قلمداد می کند، حمایت می کند. تندروها در ایران با پیوستن به CFT مخالفت کرده اند و معتقدند این کنوانسیون حاکمیت ملی ایران را تهدید می کند.آسوشیتدپرس نوشت: «دونالد ترامپ» رئیس جمهوری آمریکا ماه مه (اردیبهشت) گذشته از توافق خارج شد و وعده داد در صورتی که تغییرات چشمگیری در  سیاست های ایران ایجاد نشود، تحریم هایی این کشور را افزایش می دهد. این خبرگزاری همچنین به تلاش کشورهای اروپایی برای حفظ توافق هسته ای اشاره کرد.روزنامه های مهم آمریکایی از جمله نیویورک تایمز، واشنگتن تایمز و روزنامه انگلیسی تلگراف، گزارش آسوشیتدپرس درباره الحاق به CFT را بازنشر کردند.خبرگزاری فرانسه امروز از تهران گزارش داد که علیرغم مخالفت شدید برخی نمایندگان، مجلس با لایحه مبارزه با تامین مالی تروریسم موافقت کرد.این خبرگزاری افزود: محافظه کاران به شدت با این لایحه که برای نجات توافق هسته ای با شرکای اروپایی و آسیایی حیاتی است مخالف بودند. این لایحه یکی از لوایحی است که دولت برای اجابت خواسته های  FATF ارائه کرده است. خبرگزاری ترند جمهوری آذربایجان هم نوشت: «پارلمان ایران لایحه تاریخی درباره الحاق به CFT  را تصویب کرد.» این گزارش افزود: ایران بحث در این زمینه را صبح یکشنبه با حضور 268 نماینده آغاز کرد. گروه ویژه اقدام مالی در سی ام ژوئن گفت که ایران تا اکتبر وقت دارد تا اصلاحاتی را تکمیل کند که این  کشور را «در راستای هنجارهای جهانی قرار می دهد و یا باید با تبعات خودداری از اجرای اصلاحات مواجه شود.» ترند نوشت: دولت «حسن روحانی» رئیس جمهوری ایران چهار لایحه را برای تصویب به پارلمان پیشنهاد داده بود که هنوز درباره دو لایحه از جمله کنوانسیون پالرمو ( کنوانسیون ملل متحد علیه جرائم سازمان‌یافته فراملی) تصمیم گیری نشده است.این خبرگزاری افزود: مجلس ایران در ماه مه اصلاحات پیشنهادی دولت در زمینه مبارزه با پولشویی را به عنوان بخشی از تلاش ها برای ارتباط با نظام تجاری و بانکداری بین المللی تصویب کرد. با وجود تصویب مجلس، این لوایح هنوز لازم الاجرا نیستد زیرا شورای نگهبان باید آن را تصویب کند. این شورا اشکالاتی در این لوایح پیدا کرد و آن را برای بررسی دوباره به مجلس فرستاد. این لوایح برای تصویب نهایی به مجمع تشخیص مصلحت نظام ارجاع شده اند. روزنامه صهیونیستی هاآرتص نیز با بازنشر گزارش رویترز درباره تصویب  CFT افزود: تهران می گوید تلاش می کند استانداردهای بین المللی مقابله با پولشویی و تامین مالی تروریسم را که در FATF  تعیین شده است، اجرا کند.این روزنامه نوشت: تندروها درمجلس مخالف تصویب این قانون بودند و چنین استدلال می کنند که تصویب آن مانع حمایت مالی ایران از متحدانش از جمله حزب الله می شود که آمریکا سازمانی تروریستی قلمداد می کند.سازمان FATF  می گوید ایران تا اکتبر وقت دارد تا اصلاحات را تکمیل کند یا با پیامدهایی مواجه خواهد شد که می تواند سرمایه گذاران را از ورود به این کشور بازدارد.شرکت های خارجی می گویند قانونی که شامل دستورات FATF است ضروری است اجرا شود تا آنها فعالیت سرمایه گذاری خود را افزایش دهند. این روزنامه خاطرنشان کرد، واشنگتن به کشورها گفته که باید واردات نفتی خودرا  از 4 نوامبر (13 آبان) کاهش دهند یا با اقدامات مالی آمریکا مواجه خواهند شد.  به گزارش ایرنا، نمایندگان مجلس شورای اسلامی امروز با الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) موافقت کردند.در این رای گیری از مجموع 271 نماینده حاضر در جلسه، 143 رای موافق، 120 نماینده مخالف و پنج نماینده رای ممتنع به الحاق ایران به این کنوانسیون دادند.این لایحه شامل یک مقدمه، 28 ماده و یک پیوست است و بر اساس آن جمهوری اسلامی ایران الحاق به کنوانسیون بین المللی مقابله با تامین مالی تروریسم را با شروطی پذیرفت.اروپام**9158**1485            "}