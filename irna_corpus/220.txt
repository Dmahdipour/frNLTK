حجت الاسلام والمسلمین حسن زاده طی سخنانی در نماز جمعه این هفته کیش با اشاره به  درخواست تعداد زیادی از کارگران این جزیره مبنی برحل مشکلاتشان افزود: این نشان می دهد که مردم بویژه  قشرهای ضعیف به خاطر گرانی قیمتها در فشارهستند و از گرانی می نالند.  وی با اشاره به بیانات رهبری در جلسه سران سه قوه  گفت: برای برون رفت از مشکلات اقتصادی مسؤلان باید کاری فوق العاده و جهادی انجام دهند.حسن زاده از مسؤلان خواست تا در خصوص فعالیت تعاونی ها، بیشتر سرمایه گذاری کنند و نگذارند مردم بیش از این در سختی قرار بگیرند.حجت الاسلام والمسلمین حسن زاده با اشاره به جلسه مشترک رهبر معظم انقلاب با سران سه قوه گفت: هیچ بن بست و مشکل غیر قابل حل در کشور وجود ندارد و بیانات منطقی و شفاف رهبری در خصوص حل بحران اقتصادی کشور راه گشاست. وی افزود:  بهره گیری از اقتصاددانان دلسوز و مجرب برای سامان دادن به اوضاع اقتصادی با مشارکت بخش خصوصی از نکاتی است که رهبر معظم انقلاب  برآن تاکید کردند و این نشان می دهد که ایشان بر مشکلات کاملا واقفند.امام جمعه کیش با اشاره به تاکیدات رهبر معظم در خصوص حل ریشه ای مشکلات و چالشهای مهم اقتصادی افزود: مشکلات نظام بانکی، اشتغال، تورم و فرآیند بودجه ریزی از چالشهای مهم اقتصادی کشور است که باید برای حل این مشکلات چاره اندیشی شود.وی اضافه کرد: همانگونه که رهبر معظم انقلاب راهکار دادند برای حل این مشکلات اساسی نیازمند تصمیمات جدی و عملیاتی، بهره وری از نظرات کارشناسی و تخصصی و بهره مندی ازتوانایی بخش خصوصی است . 1339
      
      