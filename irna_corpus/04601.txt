{"onTitr":" معاون فرماندار قم:    ","titr":" شیوه نامه شفافی برای ذخیره سازی کود مرغی در قم تدوین شود","describe":" قم- ایرنا- معاون امور عمرانی فرمانداری قم از دستگاه های مسئول در امر بهداشت مرغداری ها، خواست: شیوه نامه واحد و شفافی برای چگونگی ذخیره سازی، جمع آوری و انتقال کود مرغی در مرغداری ها تدوین نمایند تا این مساله موجب شیوع بیماری آنفلوانزا نشود.", "text":"به گزارش ایرنا، علی طالبی روز دوشنبه در کمیته پسماند شهرستان قم افزود: نحوه نگهداری و انتقال کود مرغی نیاز به شیوه نامه شفاف دارد تا ضمن مشخص شدن وظیفه دستگاه های مختلف در داخل و خارج از محدوده شهر، خطر انتقال ویروس آنفلوانزا با رعایت اصول بهداشتی در مرغداری ها، کاهش یابد.وی اضافه کرد: اداره کل دامپزشکی، سازمان حفاظت از محیط زیست، شهرداری، سازمان جهاد کشاورزی و مرکز بهداشت باید با هم اندیشی شیوه نامه واحدی برای این امر تدوین نمایند.وی ادامه داد: دامپزشکی نیز هنوز در مورد کود مرغی دستورالعمل شفافی ندارد تا مشخص باشد وظیفه دستگاه های مسئول در امر استفاده مناسب و انتقال بهداشتی کود مرغی چگونه است.طالبی با بیان این که مجوزی برای نگهداری کود مرغی در هیچ جای استان صادر نشده، بیان کرد: اقدام به نگهداری این کود، غیرقانونی است و دستگاه های متولی باید برخوردهای لازم را داشته باشند.وی تاکید کرد: شهرداری موظف است پسماندهایی که در حریم شهرها تخلیه می شود را پیگیری و به دستگاه قضایی گزارش نماید، بخشداری ها نیز باید پسماندهای تخلیه شده در خارج از حریم شهری را پیگیری نمایند.بیماری آنفلوآنزای فوق حاد پرندگان از طریق ورود پرندگان مهاجر به تالاب ها و آب های ایران شیوع می یابد به نحوی که با آلوده شدن طیور بومی، زمینه ابتلای طیور صنعتی نیز فراهم می شود.ویروس این بیماری به راحتی به انسان منتقل نمی ‌شود و موارد ابتلای انسان به این ویروس به ندرت اتفاق می ‌افتد؛ اکثریت موارد ابتلای انسان به این بیماری در مناطق روستایی اتفاق افتاده‌است و تاکنون هیچ موردی مبنی بر آلودگی بر اثر مصرف گوشت و یا تخم مرغ پخته شده اثبات نشده ‌است.سال گذشته هفت میلیون و 600 هزار قطعه مرغ بر اثر ابتلا به بیماری آنفلوانزای پرندگان در استان معدوم و در همین راستا 65 میلیارد ریال از سوی دامپزشکی و 500 میلیارد ریال خسارت نیز از سوی صندوق بیمه بانک کشاورزی به مرغداران قمی پرداخت شد.** کود مرغی باید در مرغداری ها عقیم سازی شودمعاون بهبود تولیدات دامی سازمان جهاد کشاورزی قم نیز در این جلسه گفت: کود مرغی قبل از انتقال از مرغداری ها به مکان های دیگر باید عقیم سازی شود تا از این طریق بیماری آنفلوانزا شیوع نیابد.حسین علی بیگی افزود: با توجه به دستورالعمل ستاد آنفلوانزای کشور، واحدهای مرغداری باید کود را داخل واحد نگهداری و پس از عقیم سازی، مجوز انتقال بگیرند.وی ادامه داد: مرغداری ها باید شرایط نگهداری کود به مدت 6 ماه را داشته باشند، زیرا احتمال دارد به دلیل شیوع آنفلوانزا تا چند ماه اجازه انتقال کود مرغی به مرغداران داده نشود.وی افزود: نخستین واحد کود خشک کن خریده شده است، ولی هنوز دستگاه تحویل مرغداری نشده تا عملکرد آن سنجیده شود و در حال حاضر کود مرغی در سیلو و عقیم سازی می شود.علی بیگی خاطرنشان کرد: مجوز جوجه ریزی به واحدهای مرغداری که محل ذخیره سازی کود و شرایط عقیم سازی نداشته باشند، ارائه نمی شود.وی تاکید کرد: به واحدهای مرغداری مجوز انتقال کود داده نخواهد شد، مگر این که بنا به تایید کارشناسان دامپزشکی عقیم سازی کود در آن واحد انجام شده باشد.وی گفت: برخی دلالان، کود مرغداری ها را به صورت غیرمجاز خریداری و نگهداری می کنند که مورد تایید دامپزشکی و سازمان جهاد کشاورزی نیست و با متخلفان برخورد می شود.در این جلسه که نمایندگانی از بخشداری های استان قم نیز حضور داشتند، نحوه تفکیک زباله و جداسازی پسماندهای خشک از مبدا در بخش های پنج گانه استان مورد بررسی قرار گرفت.در شهر قم 200 خودروی جمع آوری پسماند خشک به صورت یک روز در هفته به درب منازل، اداره های دولتی و اصناف مراجعه می کند./2085/ 1175            "}