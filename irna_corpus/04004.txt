{"onTitr":"","titr":" طرح هادی 300 روستای اصفهان نیاز به بازنگری دارد","describe":" اصفهان- ایرنا - معاون عمران روستایی بنیاد مسکن انقلاب اسلامی اصفهان گفت : با هدف شناسایی نیازهای جدید و برنامه ریزی های لازم مربوط، طرح هادی 300 روستای این استان نیازمند بازنگری است.", "text":"علی کریمی روز سه شنبه در گفت و گو با ایرنا افزود : هر ساله بازنگری 70 تا 80 طرح هادی روستایی از محل اعتبارات ملی و تملک دارایی ها در دستور کار این نهاد قرار دارد. وی اظهارداشت: در برخی از شهرستان ها هم مقداری از هزینه ها برای نقشه برداری و تهیه طرح توسط دهیاری ها و  برخی از سوی بنیاد مسکن تامین می شود. معاون عمران روستایی بنیاد مسکن انقلاب اسلامی اصفهان تصریح کرد : این طرح‌ ها در زمینه بهسازی معابر روستایی، بازگشایی، برداشت موانع، زیرسازی، آسفالت، جدول گذاری، سنگ فرش، میدان سازی، فضای سبز، احداث پارک، پیاده روسازی و ساخت کانال هدایت سیلاب است. وی ادامه داد : علاوه بر این ، طرح های دیگری از جمله تهیه طرح های بافت با ارزش روستایی و روستای هدف گردشگری هم در استان وجود دارد. به گفته کریمی تا کنون طرح هادی بافت با ارزش و گردشگری هشت روستای استان تهیه و اجرا شده و با پیگیری هایی که در کمیته ملی تصویب طرح های بافت با ارزش و گردشگری انجام شده 10 روستای دیگر هم در دستور کار قرار گرفته است. وی با بیان این که 300 روستا در برنامه ششم توسعه جزو روستاهای بافت با ارزش و گردشگری مصوب خواهند شد و اعتبار لازم برای آن ها اختصاص  می یابد، گفت: تلاش می کنیم تا با توجه به شاخص های مشخص شده 2 روستا از هر شهرستان را برای تهیه طرح با ارزش روستایی و هدف گردشگری در دستور کار قرار دهیم. وی بیان کرد : بنیاد مسکن در قانون برنامه ششم توسعه، مکلف شده است که برای روستاهای هدف گردشگری و دارای بافت با ارزش روستایی طرح ویژه روستاها بافت با ارزش تاریخی و گردشگری روستایی را تهیه و اجرا کند. کریمی با اشاره به این که این طرح در 300 روستای هدف گردشگری در برنامه ششم توسعه اجرایی می شود ، تصریح کرد: طرح های مزبور در روستاهای هدف گردشگری برای کمک به توسعه روستاها و رونق اقتصادی روستاها اجرایی می شود تا با بهسازی محیط روستا، بستر مناسب برای جذب و پذیرایی از گردشگران فراهم شود و روستاییان از مزایای اقتصادی حضور گردشگران در روستاها بهره مند شوند. وی اضافه کرد : استان اصفهان از ظرفیت بالایی در زمینه روستاهای دارای بافت با ارزش و گردشگری برخوردار است و تعداد دیگری از روستاها را برای اجرای این طرح معرفی خواهیم کرد. معاون عمران روستایی بنیاد مسکن انقلاب اسلامی اصفهان ادامه داد : تلاش می کنیم تا با هماهنگی فرمانداری ها و بنیاد مسکن در همه شهرستان های استان روستاهای واجد شرایط دارای بافت با ارزش را شناسایی و پیشنهاد دهیم. اصفهان پنج میلیون و 120 هزار نفر چمعیت دارد، این استان دارای بیش از یکهزار و 700 روستا و آبادی با جمعیت حدود 600 هزار نفر است. حدود 900 روستای اصفهان بیش از 20 خانوار جمعیت دارد. /6026/ 7150 /            "}