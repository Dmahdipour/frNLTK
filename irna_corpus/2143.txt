{"onTitr":" معاون استانداری سمنان:    ","titr":" توسعه دانش بنیان از ارکان اقتصاد مقاومتی است","describe":" سمنان- ایرنا- معاون هماهنگی امور اقتصادی و توسعه منابع استانداری سمنان گفت: توسعه کشور از طریق علوم دانش بنیان از محورهای اساسی اقتصاد مقاومتی است.", "text":"به گزارش ایرنا، حشمت الله عسگری روز چهارشنبه در آیین افتتاح جشنواره ملی اختراعات و ابتکارات رویش دماوند و خاوران در سالن آمفی تئاتر دانشگاه آزاد سمنان، افزود: تولید کالاهای دانش بنیان و تولید با فناوری های نوین بستر رقابت پذیری با محصولات خارجی مشابه را فراهم می سازد. وی با اشاره به نیاز بیش از پیش در به کارگیری علوم در حوزه ها به ویژه حوزه اقتصادی، به ضرورت نوآوری در تولید کالاهای دانش بنیان تاکید و بیان کرد: نوآوری در تولید کالاهای دانش بنیان عاملی موثر در ارتقای کیفیت، ایجاد تقاضا برای محصولات داخلی و رقابت پذیر بودن آن است. عسگری با بیان این که زیر ساخت های لازم برای تحقق رقابت پذیری کالاهای ایرانی فراهم است، گفت: پارک علم و فناروی، نیروی انسانی نخبه و امکانات فناوری و اطلاعات زیرساخت های لازم با هدف فعالیت هر چه بهتر شرکت های دانش بنیان در تولید محصولات باکیفیت و رقابت پذیر در عرصه جهانی تامین است. به گفته وی، در دولت تدبیر و امید زیرساخت های ارتباطی سه برابر از گذشته شد که در سرعت دهی به اختراعات حائز اهمیت است. معاون هماهنگی امور اقتصادی و توسعه منابع استانداری سمنان ادامه داد: اقتصاد دانش بنیان در کشور نوپاست که با رفع چالش های پیش رو، تسهیل محیط کسب و کار و تقویت ارتباط دانشگاه ها و دستگاه های اجرایی، میسر می شود. وی با تاکید بر ضرورت تقویت روحیه پرسشگری در نظام آموزش و پرورش و آموزش عالی، افزود: رشد و پرورش آینده سازان جامعه فقط در چنین محیطی به شکوفایی استعدادها و توانمندی های این قشر می انجامد. معاون هماهنگی امور اقتصادی و توسعه منابع استانداری سمنان با بیان این که محدودیت ها و تهدیدهایی در حوزه های مختلف کشور وجود دارد، گفت: توسعه اختراع های نوآورانه در زمینه های مختلف تهدیدها را به فرصت برای کشور تبدیل می کند. به گزارش ایرنا، جشنواره ملی اختراعات و ابتکارات رویش دماوند و خاوران، امروز و فردا در دانشگاه آزاد سمنان برپاست و آیین اختتامیه عصر پنجشنبه برگزار و نتیجه داوری اخترع ها یک ماه آینده از سوی گروه داوری اعلام می شود.مهمترین بخش جنبی این جشنواره دو روزه در سمنان ، جشنواره آب و خشکسالی است که در قالب کارگاه های تخصصی با محوریت پژوهش های علمی برای افزایش بهره وری، شیرین سازی، استفاده از فاضلاب، روش های پهنه بندی و آبیاری های نوین درنظر گرفته شده است. استان سمنان با داشتن حدود 90 هزار دانشجو در بیش از 40 دانشگاه و موسسه آموزش عالی، 23 مخترع سطح سه دارد که از این تعداد 15 اختراع در فرآیند تجاری سازی قرار دارد و 2 اختراع به سطح 2 رسیده است که به معنای رسیدن به مرحله تجاری سازی کامل و ورود به بازار است. 9891/6103            "}