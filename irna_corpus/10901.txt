{"onTitr":"","titr":" ثبت نام بیمه حوادث دانش آموزان در آذربایجان غربی آغاز شد","describe":" ارومیه- ایرنا- معاون توسعه مدیریت و پشتیبانی اداره کل آموزش و پرورش آذربایجان غربی گفت: ثبت نام بیمه حوادث و درمان دانش آموزان و کارکنان در سطح مدارس و ادارات آموزش و پرورش استان شروع شد.", "text":"بهرام صمدی روز سه شنبه در گفت و گو با خبرنگار ایرنا افزود: با توجه به تفاهم نامه منعقد شده بین وزارت آموزش و پرورش و شرکت بیمه معلم، همه دانش آموزان در طول سال تحصیلی تحت پوشش بیمه حوادث و درمان مازاد بیمه معلم قرار می گیرند. وی گفت: دانش آموزان تمام مدارس استان اعم از روزانه، شبانه، آموزش از راه دور، هنرجویان هنرستان ها، دانش آموزان رشته کار دانش، دانشجویان دانشگاه فرهنگیان، نوآموزان مهدهای کودک و پیش دبستانی و سواد آموزان نهضت سوادآموزی مشمول این قرارداد هستند.وی با اشاره به اینکه فرآیند ثبت نام تا 30 مهرماه ادامه دارد، اضافه کرد: امسال، حق بیمه سالانه حوادث و درمان دانش آموزی 75 هزار ریال در نظر گرفته شده است. وی گفت: پوشش بیمه ای جامع مسوولیت مدنی در مقابل خسارت های جانی وارد به دانش آموزان در داخل مدرسه و خارج از آن شامل اردوهای درون شهری، برون شهری، کاروان های راهیان نور، کارگاه های آموزشی و طرح کارورزی دانش آموزان هنرستانهای حرفه ای کارودانش، پژوهش سرا، آزمایشگاه نانو، سالن ها و اماکن ورزشی متعلق به آموزش و پرورش را تحت پوشش قرار می دهد. صمدی با بیان اینکه سقف سنی بیمه شدگان 70 سال تمام است، ادامه داد: همه کارکنان اداری و آموزشی و خانواده های تحت تکلفشان (صرفا همسر و فرزندان) که دفترچه بیمه پایه دارند، مشمول این قرار داد هستند.وی بیان کرد: فرزندان دانش آموز خانواده های معظم شهدا، جانبازان، مفقودان، آزادگان انقلاب و جنگ تحمیلی، دانش آموزان تحت پوشش کمیته حضرت امام خمینی(ره) و سازمان بهزیستی از پرداخت حق بیمه معاف هستند و به صورت رایگان خدمات خواهند گرفت. وی افزود: بر اساس تعهد، بیمه معلم در قبال فوت و نقص عضو یا از کار افتادگی جزئی و کلی دائم در اثر حوادث و همچنین نظریه های پزشکی ناشی از حوادث مشمول بیمه در طول شبانه روز در داخل و خارج از کشور و اعمال جراحی مستلزم بستری شدن در بیمارستان و یا مراکز جراحی محدود و هزینه های خرید و پیوند کلیه بر اساس تعهدات پوشش داده می شود. به گزارش ایرنا در استان در سال 97 بیش از 591 هزار دانش آموز تحت پوشش بیمه معلم قرار گرفتند. 7125/2093            "}