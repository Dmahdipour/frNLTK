{"onTitr":" امام جمعه موقت کرمانشاه:    ","titr":" اخلال در بازار ارز خواسته دشمنان بود","describe":" کرمانشاه - ایرنا - امام جمعه موقت کرمانشاه گفت: نوسانات و اخلال در بازار ارز کشور که طی ماه های اخیر شاهد آن بوده ایم خواسته دشمنان برای برهم زدن نظم و ثبات اقتصادی در کشور بود که متاسفانه برخی به قصد سودجویی و منفعت طلبی خواسته یا ناخواسته در مسیر دلخواه دشمنان حرکت کردند.", "text":"به گزارش خبرنگار ایرنا، آیت الله محمد حجتی در خطبه های نماز جمعه کرمانشاه اظهار داشت: در ماه های گذشته نرخ دلار از 35 هزار ریال رفته رفته به حدود 200 هزار ریال رسید تا شرایط اقتصادی کشور قدری به هم بریزد. وی گفت: صبر و تحمل در برابر دسیسه های دشمنان و همدلی مردم با یکدیگر در شرایط سخت ، کشور را از طمع دشمنان حفظ و نقشه های آنان را خنثی می کند. آیت الله حجتی خاطرنشان کرد: به خواست خدا و هوشیاری مردم، جمهوری اسلامی از این جنگ اقتصادی که دشمنان علیه ما به راه انداخته اند نیز به سلامت عبور می کند تا روسیاهی این اقدام های خبیثانه به دشمنان برسد. امام جمعه موقت کرمانشاه در ادامه به فرا رسیدن هفته نیروی انتظامی نیز اشاره و با تبریک به سبزپوشان ناجا، کار پلیس را بسیار مقدس و جهاد در راه خدا دانست و گفت: بخش اعظمی از امنیتی که امروز در جامعه شاهد آن هستیم مرهون تلاش ها و مجاهدت های ماموران پلیس است. وی تصریح کرد: همکاری مردم با پلیس علاوه بر دلگرم کردن آن ها برای خدمات بهتر به مردم، باعث افزایش امنیت عمومی در جامعه و تنگ تر شدن فضا برای مجرمان خواهد شد. آیت الله حجتی گفت: در استان کرمانشاه نیز با تلاش های شبانه روزی پلیس امنیت بسیار خوبی برقرار کرده و به یکی از امن ترین استان های کشور تبدیل شده ایم. خطیب جمعه کرمانشاه همچنان با اشاره به سالروز شهادت امام سجاد (ع)، اظهار داشت: ایشان در عبادت و بندگی خداوند سرآمد زمان خود بودند و کتاب صحیفه سجادیه نیز اثر بسیار ارزشمندی است که مطالعه آن برای هر فردی بسیار مفید است. وی همچنین با گرامیداشت 14 مهر که به عنوان روز روستا نامگذاری شده است، یادآوری کرد: روستائیان اصلی ترین تولیدکنندگان مواد غذایی هستند که دولت باید بیشتر از آن ها حمایت کند. ایت الله حجتی در پایان، سالروز شهادت سردار حسین همدانی به دست تروریست های داعش را نیز گرامی داشت و گفت: انقلاب اسلامی به برکت خون چنین شهدایی است که امروز به یک قدرت بزرگ جهانی تبدیل شده است. 7458/8066            "}