{"onTitr":" استاندار سمنان:    ","titr":" نیروی انتظامی به استقلال فکری و سیاسی مردم کمک کند","describe":" سمنان- ایرنا- استاندار سمنان گفت: نیروی انتظامی در کنار تلاش برای ارتقای امنیت، برای آرامش، استقلال فکری و سیاسی آحاد جامعه نیز اهتمام ورزد.", "text":"به گزارش ایرنا، سید شهاب الدین چاوشی روز شنبه در صبحگاه مشترک نیروهای مسلح در محل یگان نیروی انتظامی استان سمنان افزود: اقتدار رمز پیروزی ملت ایران است و نیروی انتظامی در کنار دیگر نیروهای مسلح برای افزایش روز افزون امنیت و اقتدار ملی تلاش می کند.وی خاطرنشان کرد: افزایش روز افزون اقتدار و امنیت در جامعه تنها با به دستگیری سلاح نیست بلکه با رویکرد عملی و علمی، اندیشه و توجه به باورهای دینی می توان گره از مشکلات مردم باز کرد.چاوشی ادامه داد: ارائه مشاوره برای سازش و جلوگیری از ارتکاب جرم از اقدامات مهم و برجسته نیروی انتظامی استان سمنان است که نشان می دهد این نهاد ارزشی در این منطقه از کشور به درستی رویکرد علمی و عملی در برقراری نظم و امنیت در جامعه را انجام داده است.استاندار سمنان با بیان اینکه باید در چارچوب قانون اساسی، تمام افراد جامعه در کشور با برخورداری از امنیت، استقلال فکری و سیاسی داشته باشند، گفت: با این راهبرد نیروی انتظامی در دل های مردم جای می گیرد.چاوشی تصریح کرد: امروز اقتدار ملت ایران، ایالات متحده آمریکا را در منجلاب فرو برده است و تمامی کشورهای جهان در رابطه با بدعهدی استکبار جهانی اظهار نظر می کنند.وی اضافه کرد: بانگ رسوایی آمریکا با اثبات نقض حقوق بشر در دیوان بین المللی لاهه به صدا درآمد و تحریم های دارویی و غذایی علیه کشورمان نمونه ای از این جنایت است.استاندار سمنان افزود: اکنون آمریکا در بدترین شرایط سیاسی در جهان قرار دارد و در گذشته استکبار جهانی با اتخاذ رویکردهای مختلف می توانست بسیاری از کشور را در اجرای طرح ایران هراسی همراه خود داشته باشد، اما این روزها آمریکای جنایتکار منزوی شده است.چاوشی خاطرنشان کرد: ایالات متحده آمریکا با فروش 500 میلیارد دلاری سلاح به عربستان سعودی در حال تدارک جنگ جدید در خاورمیانه است اما ایران اکنون در اوج اقتدار قرار دارد.استاندار سمنان بیان کرد: تجمع چند صد هزار نفری جوانان بسیجی کشور در روز پنجشنبه هفته گذشته نماد اقتدار ملی در ایران اسلامی بود و با اتحاد و همدلی، این نظام مقدس از هر شرایط سختی به سلامت عبور می کند.در تقویم جمهوری اسلامی 13 تا 19 مهر هفته گرامیداشت نیروی انتظامی نامگذاری شده است و شعار امسال این هفته « پلیس مقتدر، امین مردم» است.در این هفته حدود 100 عنوان برنامه در استان سمنان در حال برگزاری است.7339/6103            "}