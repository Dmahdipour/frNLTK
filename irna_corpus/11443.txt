{"onTitr":"","titr":" تیم های صعودکننده به نیمه نهایی کبدی ساحلی کشور مشخص شد","describe":" ارومیه- رییس هیات کبدی آذربایجان غربی گفت: تیم اروم چکاوک این استان به همراه تیم های چابهار، خلیج فارس و فولاد هرمزگان به دیدارهای نیمه نهایی دهمین دوره مسابقات کبدی ساحلی باشگاه ها و دسته های آزاد کشور (به میزبانی ارومیه) صعود کردند.", "text":"عیسی زینالی روز سه شنبه در گفت و گو با خبرنگار ایرنا افزود: با برگزاری دیدارهای یک هشتم نهایی و مشخص شدن چهره چهار تیم راه یافته به دیدارهای نیمه نهایی، رقابت تیم ها برای رسیدن به دیدارهای فینال یا رده بندی در روز جاری ادامه دارد. وی بیان کرد: در دیدارهای روز جاری تیم 'اروم چکاوک' آذربایجان غربی به مصاف چابهار می رود و تیم های خلیج فارس و فولاد هرمزگان مقابل هم صف آرایی می کنند؛ دیدارهای فینال و رده بندی نیز برای تعیین مقام های اول تا چهارم امروز برگزار می شود. رییس هیات کبدی آذربایجان غربی گفت: این مسابقات با حضور 26 تیم در قالب هشت گروه چهار و سه تیمی (از هفتم مهر ماه جاری) در زمین های ساحلی غدیر ارومیه در حال برگزاری است. وی بیان کرد: ارومیه علاوه بر میزبانی مسابقات کشوری، ظرفیت برگزاری مسابقات قهرمانی آسیا را دارد و بر اساس توافق با فدراسیون کبدی کشور در صورتی که سهمیه میزبانی رقابت های آسیایی به ایران داده شود، این مسابقات در ارومیه برگزار می شود. زینالی از برگزاری رقابت های لیگ باشگاه های کبدی کشور در ماه جاری خبر داد و اضافه کرد: این مسابقات در 2 بخش مردان و زنان در صورت موافقت فدراسیون به میزبانی شهر ارومیه برگزار می شود. به گزارش ایرنا کبدی همان 'زو'، جزو بازی های بومی و محلی ایران است و به قدرت و مهارت نیاز دارد؛ قوانین کبدی با گذشت زمان اصلاح شده و در مسابقات آسیایی سال 1982 به صورت نمایشی و پس از آن جزو مسابقات رسمی بازی های آسیایی برگزار شده است. 3072/7156            "}