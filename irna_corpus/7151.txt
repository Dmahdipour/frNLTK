{"onTitr":"","titr":" آبگرفتگی ، پروازهای فرودگاه نوشهر را لغو کرد","describe":" ساری - ایرنا - مدیرکل فرودگاههای مازندران گفت که بر اثر طغیان رودخانه گنداب رود و ورود آب این رودخانه به باند پرواز فرودگاه نوشهر ، پروازهای این فرودگاه برای روز شنبه لغو شده است .", "text":"سعدالله وطن خواه روز شنبه در گفت و گو با خبرنگار ایرنا افزود: بارش شدید باران که از روز گذشته در مازندران آغاز شد باعث بالا آمدن آب رودخانه گنداب رود که در نزدیکی فرودگاه نوشهر قرار دارد، شد و باند پرواز این فرودگاه را پوشانده است.وی ادامه داد: به همین دلیل پرواز امروز نوشهر به مشهد کنسل شد و تا زمان رفع آب گرفتگی امکان انجام دیگر پروازهای این فرودگاه وجود نخواهد داشت . مدیرکل فرودگاههای مازندران در خصوص لغو پروازهای فرودگاه ساری و رامسر نیز گفت: در حال حاضر مشکلی برای انجام پرواز در این فرودگاهها وجود ندارد و تاکنون براساس برنامه ها ، پروازها انجام شده است . وی افزود: پرواز صبح امروز بندرعباس به ساری بدون تاخیر در فرودگاه ساری به زمین نشست و تا نیم ساعت دیگر پرواز مشهد به ساری نیز در این فرودگاه به زمین می نشیند . به گفته وطن خواه، همچنین پرواز های فرودگاه رامسر بدون مشکل انجام خواهد شد و پروازی در این فرودگاه کنسل نشده است . شب گذشته بر اثر بارش شدید باران در مازندران ، پرواز برگشت اهواز به ساری و مشهد به ساری لغو شد و مسافران به مبدا برگردانده شدند .مدیر کل فرودگاههای مازندران از مسافران خواست با توجه به شرایط جوی پیش از عزیمت به فرودگاه با شماره 192 اطلاعات پرواز فرودگاهها تماس بگیرند تا از لغو احتمالی پرواز ها مطلع شوند . مازندران سه فرودگاه در ساری ، نوشهر و رامسر دارد که روزانه 12 پرواز در این فرودگاهها نشست و برخاست می کنند .  2096/1654            "}