{"onTitr":"","titr":" طرح همیار گردشگر در قزوین  اجرا می شود","describe":" قزوین - ایرنا - مدیرکل میراث فرهنگی، صنایع دستی و گردشگری قزوین گفت: طرح همیار گردشگر با همکاری دانش آموزان برای راهنمایی گردشگران در بناها و محوطه‌های تاریخی استان اجرا می شود.", "text":"به گزارش روز دوشنبه ایرنا به نقل از روابط عمومی این اداره کل، محمد علی حضرتی ها در دیدار با اعضای کانون پرورش فکری کودکان و نوجوانان استان قزوین افزود: دانش آموزان می‌توانند موفق‌ترین راهنماها در بناهای تاریخی باشند و استفاده از این ظرفیت غنی برای راهنمایی گردشگران در بناها و محوطه‌های تاریخی می‌تواند به تحول آینده گردشگری استان قزوین منجر شود.وی خاطرنشان کرد: همه اقشار جامعه به ویژه کودکان به عنوان آینده سازان این کشور باید همه تلاش خود را برای حراست و پاسداری از  تاریخ ارزشمند کشور و انتقال آن به نسل‌های دیگر به کار گیرند.این مسئول اظهار داشت: در زندگی اجتماعی همه ما خانه‌ای بسیار بزرگ به نام ایران با یک تاریخ مدون سه هزار ساله و تمدن ده هزار ساله وجود دارد که از نیاکانمان به یادگار مانده و همه باید در حفظ میراث آن کوشا باشند.حضرتی در این دیدارکه فرماندار آوج  و مدیرکل کانون پرورش فکری کودکان و نوجوانان استان قزوین نیز حضور داشتند با یادآوری پیشینه تاریخی محوطه باستانی سگزآباد گفت: محوطه باستانی سگزآباد در دشت قزوین با قدمت ده هزار ساله در واقع قدیمی‌ترین محوطه‌ای است که انسان‌های ساکن در فلات ایران برای تمدن و شهرسازی انتخاب کردند و دستاوردهای پنجاه سال کاوش در این محوطه به بسیاری از سوالات ما در حوزه باستان شناسی و در خصوص سبک زندگی انسان‌های اولیه و مسیر طولانی تکامل بشر تا به امروز پاسخ می‌دهد.وی با تاکید بر اهمیت بافت تاریخی در شهرها ادامه داد: بافت تاریخی بخش مهمی از تاریخ، هویت و اصالت شهرها به شمار می‌رود و شهرهایی چون قزوین، یزد، اصفهان و تبریز که از بافت تاریخی غنی و کهنی برخوردارند نیازمند مدیریتی متفاوت برای حفاظت و نگهداری از این میراث ارزشمند هستند.مدیرکل میراث فرهنگی، صنایع دستی و گردشگری قزوین افزود: متاسفانه عده‌ای به بهانه توسعه پایدار شهرها همواره در صدد نابودی این بخش شهر هستند و کودکان و دانش آموزان به عنوان آینده سازان این کشور می‌توانند با شناخت و آگاهی دقیق نقش مهمی در حفاظت از بافت تاریخی و جلوگیری از روند تخریب آن داشته باشند.وی در خصوص معماری هوشمندانه آثار و بناهای تاریخی، نحوه مرمت و بازسازی بناها، اهمیت احیای هنرهای سنتی و صنایع دستی در حال فراموشی، نقاشی کهن ایرانی، اهمیت و معماری آب انبارها، اهمیت و پیشینه تاریخی شهرستان‌های استان و آثار تاریخی موجود در این مناطق و ارتباط میراث فرهنگی و محیط زیست با کودکان به گفتگو نشست و به سوالات آنها پاسخ گفت.6012            "}