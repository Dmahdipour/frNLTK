{"onTitr":"","titr":" به کجا چنین شتابان - آمنه صارمی*","describe":" بروجرد - ایرنا - کمتر کسی را می شناسی که با جمله «به کجا چنین شتابان» آشنایی نداشته باشد، شاید زمانی که محمدرضا شفیعی کدکنی این دکلمه را می سرود، نمی دانست این جمله در تابلوهای بزرگی در جاده های بین شهری یا درون شهری با هدف کاهش تصادفات جاده ای نصب می شود.", "text":"این روزها با ورق زدن صفحه روزنامه ها یا جستجو در خبرگزاری ها، پایگاه های خبری و فضای مجازی خبرهایی از حوادث تلخ جاده ای و کشته و مصدوم شدن بسیاری از هموطنان را می توانی بخوانی. دیدن تیترهایی با عنوان حادثه رانندگی در بروجرد پنج کشته و یک مصدوم داشت، حادثه رانندگی در آزادراه پل زال 2 کشته بر جا گذاشت، حادثه رانندگی آزاد راه کاشان نطنز 19 کشته داشت، حادثه رانندگی در محورهای اصفهان چهار کشته داشت و حادثه رانندگی در جاده ساوه - همدان یک کشته برجا گذاشت. همه اینها خبرهای تکان دهنده ای هستند که در اثر برخورد خودروها، واژگونی، بی احتیاطی رانندگان، خواب آلودگی، نداشتن ایمنی لازم خودروها و یا غیراستاندارد بودن جاده ها رخ داده است. به اعتقاد بسیاری از کارشناسان، ایران از جمله کشورهایی است که به دلیل فرهنگ غلط رانندگی و پایین بودن سطح استاندارد خودروها میزان مرگ و میر در سوانح جاده ای آن بسیار است و سالانه هزاران نفر از مردم کشور را به کام مرگ می فرستد و ده ها هزار نفر را معلول و مجروح می کند. یکی از دلایل بالا بودن تصادفات جاده ای نبود فرهنگ رانندگی است، نمی توان صرفا به دلیل داشتن گواهینامه خود را راننده دانست و بی مهابا دل به جاده زد و بعضا با حرکات خطرناک در رانندگی جان خود و سرنشینان را به خطر انداخت. زمانی که راننده به جاده و یا به خودرو آشنایی نداشته و توانایی در کنترل خودرو را ندارد، می تواند موجب حوادث مرگ باری در جاده ها شود که نتیجه آن خسارتهای مالی و جانی غیر قابل جبران است. زمانی که خودرویی در اثر تصادف جاده ای واژگون می شود و راننده قادر به کنترل آن نمی شود نتیجه آن است که پنج عضو خانواده ای یکباره به کام مرگ می روند و اینجا گناه طفل شیرخواره چیست. اما تنها نبود مهارت نیست که به بروز تصادف منجر می شود، بلکه مصرف مواد مخدر، داروهای خواب آور و بعضا مشروبات الکلی موجب می شود تا فرد از حالت عادی، دچار خواب آلودگی شود و سوانح رانندگی رخ دهد. بررسی ها نشان می دهد بیشتر حوادث رانندگی، از سوی رانندگان خودروهای سنگین ناشی از خستگی و خواب آلودگی آنهاست که ناچارند به دلیل تامین هزینه های زندگی مدام در جاده ها بوده و در این شرایط، خستگی و خواب بر فرد غلبه می کند و تعادل وی را در رانندگی به هم می زند. علت 85 درصد از حوادث جاده ای کشور و نزدیک به سه پنجم از حوادث جاده ها که به مرگ یا معلولیت ختم می شوند عامل انسانی و رفتارهای رانندگان است بنابراین لازم است رانندگان رفتارهای پر خطر در رانندگی، سبقت های غیر مجاز، نداشتن تمرکز، خودنمایی و جلب توجه دیگران را در جاده ها کنار گذاشته و بدانند جاده همانند دریا با کسی شوخی ندارد. باید گفت که عوامل انسانی به تنهایی دلیلی برای وقوع سوانح جاده ای نبوده و پایین بودن استاندارد خودروهای، نداشتن کیسه هوا، ترمزهای ضد قفل، کمربندهای ایمنی مناسب و مقاوم نبودن بدنه خودروها، نقص های فنی و وجود خودروهای فرسوده در ناوگان حمل و نقل جاده ای از دیگر عوامل تصادفات برون شهری است. اما در کنار استاندارد نبودن خودروها، نداشتن فرهنگ رانندگی و صحبت با تلفن همراه حین رانندگی یکی دیگر از مهمترین دلایل تصادف در جاده ها است اگر چه در سالهای اخیر طرح تعریض در بسیاری از محورهای اصلی و جاده های ترانزیتی صورت گرفته است، اما تا رسیدن به ایده آل فاصله زیادی وجود دارد. حوادث رانندگی موجب مشکلات فراوانی در زمینه های روانی، اجتماعی و اقتصادی در جامعه می شود و آثار روحی و روانی از دست دادن عزیزان یکی از مشکلاتی است که سال ها می تواند بازماندگان آنها را رنج دهد. برای کاهش تصادفات جاده ای و کاهش نرخ مرگ و میر در جاده های کشور ضمن ارتقای فرهنگ رانندگی و افزایش سطح دانش و آگاهی رانندگان باید عوامل خطرآفرین را تغییر داد و در راستای بالا بردن سطح استاندارد جهانی خودروها، افزایش کیفیت راه های کشور، راه اندازی رشته های دانشگاهی در زمینه مددکاری اجتماعی و ترافیک و استفاده از تمام ظرفیت های موجود در جامعه برای اطلاع رسانی و فرهنگ سازی در زمینه ترافیک و حوادث جاده ای گام های جدی برداشت. 6052/7273*خبرنگار ایرنا            "}