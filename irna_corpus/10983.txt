{"onTitr":"","titr":" تامین حقابه تالاب گاوخونی اولویت محیط زیست است","describe":" اصفهان - ایرنا - مدیرکل حفاظت محیط زیست اصفهان گفت : تامین حقابه تالاب بین المللی گاوخونی واقع در این استان اولویت نخست این نهاد است.", "text":"به گزارش ایرنا، سید رحمان دانیالی روز سه شنبه در دومین نشست سازمان های مردم نهاد محیط زیست استان در سالن اجتماعات این نهاد افزود : تامین حقابه زیست محیطی زاینده رود و احیای تالاب بین المللی گاوخونی بایستی به عنوان اولویت نخست محیط زیست مد نظر مجموعه مردم و مسؤولان استان و کشور باشد.وی با استناد به پژوهش و مطالعات انجام شده توسط مراکز دانشگاهی درباره تبعات خشکی تالاب بین المللی گاوخونی اظهارداشت : خشک شدن این تالاب در طولانی مدت به ایجاد کانونی برای تولید گرد و غبار منجر خواهد شد که تا شعاع 500 کیلومتری می تواند اثرات غیرقابل جبرانی بر محیط زیست و سلامت زیستمندان وارد کند.وی خاطرنشان کرد : تشکل های زیست محیطی می توانند نقش مهم و موثری در پیشبرد اهداف محیط زیست استان و کشور داشته باشند.مدیرکل حفاظت محیط زیست استان اصفهان به نقش و جایگاه سازمان های مردم نهاد در تحقق توسعه پایدار اشاره و اضافه کرد : تشکل های زیست محیطی ظرفیت های بزرگ اجتماعی به شمار می آیند که با استفاده از توان و پشتوانه مردمی آنان می توان در برابر بسیاری از ناملایمات این بخش امروز جامعه تاثیرگذار بود.دانیالی تصریح کرد : معرفی مناطق حفاظت شده، شناسایی کمبودها، ارائه راهکارها، فرهنگ سازی محیط زیست در همکاری و هم افزایی با این تشکل ها میسر است و در این راستا آنها می توانند با همت بیشتر گام های موثرتری بردارند.وی ادامه داد : تلاش مجموعه محیط زیست استان بر این است که با جلب مشارکت مردمی و بین بخشی قدم های خوبی برای محیط زیست استان برداشته شود.در آغاز این نشست نمایندگان هر یک از تشکل های محیط زیست استان  ضمن ارایه عملکرد ، دیدگاه ها خود را برای حفاظت محیط زیست مطرح کردند. در استان اصفهان 27 سازمان مردم نهاد زیست محیطی فعالیت دارد.  تالاب بین المللی گاوخونی یکی از تالاب‌ های مشهور در جلگه مرتفع مرکزی ایران به‌ شمار می ‌آید، این تالاب که منطقه ‌ای به وسعت 476 کیلومتر مربع را پوشانده، در 167 کیلومتری جنوب شرق اصفهان در کنار شهر ورزنه و در مجاورت تپه ‌های شنی واقع ‌است.این تالاب با داشتن منابع زیستی غنی، پناهگاهی برای پرنده‌های مهاجر است و با همه این ویژگی‌ ها یکی از جاذبه‌ های گردشگری محسوب می شود.چند سالی است که بدلیل خشکسالی، تخصیص بیش از حد آب به صنایع و کشاورزی و تامین نکردن حقابه زاینده رود، آبی وارد این تالاب نشد تا اینکه در اوایل تیر سال 1394با اقدامات سازمان حفاظت محیط زیست، آب رودخانه زاینده ‌رود دوباره به تالاب بین ‌المللی گاو خونی رسید و این تالاب پس از 10سال آبگیری شد.از سوی دیگر در چند سال اخیر توسعه نا‌متوازن استان اصفهان سبب ایجاد مشکلات و چالش‌های زیست محیطی بسیاری شامل آلودگی هوا، آلودگی آب، کم‌ آبی، خشکی تالاب گاوخونی و رودخانه زاینده ‌رود و افت شدید آب‌ های زیر‌زمینی شده است.تالاب بین المللی گاوخونی در سال های اخیر بدلیل کاهش بارش ها در حوضه زاینده رود و برداشت بی رویه در این حوضه آبی، به منطقه ای خشک بدل شده است، این تالاب نقش عمده ای در اکوسیستم منطقه بویژه پراکنش ریزگردها تا کویری مرکزی ایران دارد.8114/6026/            "}