{"onTitr":" استاندار چهارمحال و بختیاری    ","titr":" روند پرداخت تسهیلات اشتغالزایی مطلوب شده است","describe":" شهرکرد- ایرنا- استاندار چهارمحال و بختیاری گفت: وضعیت پرداخت تسهیلات اشتغالزایی در استان مطلوب شده و امید است این روند تا کسب نتیجه ادامه پیدا کند.", "text":"به گزارش ایرنا، اقبال عباسی شامگاه سه شنبه در نشست شورای اشتغال و سرمایه گذاری استان اظهار داشت: گرچه ناهماهنگی هایی در پرداخت تسهیلات اشتغال به ویژه در حوزه تسهیلات عشایری و روستایی در استان وجود داشت، اما این مشکلات برطرف شده و روند اعطای تسهیلات وضعیت بهتری پیدا کرده است.وی با اشاره به تعهد دستگاه های اجرایی استان در حوزه اشتغالزایی تصریح کرد: انتظار می رود دستگاه ها در این خصوص برنامه ارائه دهند و این برنامه متناسب با واقعیت های موجود و مبتی بر منطق باشد و از هرگونه بلندپروازی در این حوزه خودداری شود.عباسی با بیان اینکه اشتغال به معنای استخدام نیست، تصریح کرد: دستگاه های اجرایی باید از هر ظرفیت و فرصتی برای رونق اشتغال و پیشبرد امور بهره گیرند.استاندار چهارمحال و بختیاری در ادامه از عملکرد شرکت توزیع نیروی برق استان در خصوص عدم ارائه تعهد اشتغال انتقاد کرد و افزود: در همین خصوص نامه ای به وزیر نیرو با این محتوا که شرکت توزیع برق استان هیچ برنامه ای برای اشتغال در استان ندارد، تنظیم و ارسال می شود.مدیرکل تعاون، کار و رفاه اجتماعی چهارمحال و بختیاری نیز در این نشست میزان تعهد اشتغال دستگاه اجرایی استان در سال گذشته را 16 هزار و 158 نفر اعلام کرد و گفت: در حدود 90 درصد این تعهد محقق و برای 15 هزار نفر در استان اشتغالزایی شد.حفیظ الله فاضلی ادامه داد: تعهد امسال نیز 12 هزار و 770 موقعیت شغلی در استان فراهم کرده است، اما برخی دستگاه ها همکاری نمی کنند و تاکنون میزان اشتغال دستگاه مربوطه را اعلام نکرده اند.وی با اشاره به پرداخت تسهیلات مشاغل خانگی در استان تصریح کرد: امسال 17 میلیارد و 500 میلیون تومان اعتبار مشاغل خانگی به استان ابلاغ شد و 13 میلیارد و 770 میلیون تومان آن به بانک های کشاورزی، ملی، سپه، مسکن و رفاه کارگران اختصاص داده شد.به گفته فاضلی 5.7 درصد این اعتبارات جذب شده و بیشترین میزان پرداخت نیز توسط بانک کشاورزی انجام شده است.وی ادامه داد: همچنین تاکنون 8 هزار و 13 نفر در سامانه کارا برای دریافت تسهیلات مشاغل روستایی عشایری ثبت نام کرده اند که از این تعداد 4 هزار و 598 پرونده به مبلغ 707 میلیارد تومان تصویب و به بانکهای عامل ارسال شده است.مدیرکل تعاون، کار و رفاه اجتماعی چهارمحال و بختیاری افزود: از این تعداد 771 پرونده به مبلغ 104 میلیارد تومان عقد قرارداد و 795 پرونده با 79 میلیارد تومان اعتبار پرداخت شده است.به گزارش ایرنا، براساس آخرین گزارش مرکز آمار ایران نرخ بیکاری چهارمحال و بختیاری در بهار امسال 22.8 درصد اعلام شده و این استان را در ردیف نخست بیکاری کشور قرار داده است.7363/6021            "}