{"onTitr":"","titr":" سکوت چاه‌های کشاورزی یزد آرامشی برای حیات","describe":" یزد - ایرنا - این روزها دغدغه کم آبی و بی آبی مردم را نگران کرده و قرار است، طرحی که با تعطیلی موقت برداشت آب چاه‌های کشاورزی از سال ها قبل شروع ‌شده بود در اجرای طرح ملی احیا و تعادل بخشی منابع آب های زیرزمینی بار دیگر با خاموشی 2 ماهه این منابع سال 97 در استان یزد ادامه یابد.", "text":"به گزارش ایرنا ، از سال 1393 در اجرای طرح ملی یادشده با افزایش نظارت کنترل بر بهره‌برداری و برداشت منابع آب های زیرزمینی با نصب و راه‌اندازی کنتورهای هوشمند، اقداماتی انجام شد که تجهیز 88 درصد از 658 حلقه چاه به سامانه هوشمند از جمله آن‌هاست. سال 1395 مجموع صرفه‌جویی‌ آب از محل خاموشی 30 روه چاه‌ها در زمستان 45 میلیون مترمکعب اعلام شد که سال بعد با طرح 45 روزه خاموشی چاه ها به 70 میلیون مترمکعب افزایش یافت و امسال قرار است زمان اجرای این طرح 60 روزه باشد. مدیرعامل شرکت آب منطقه‌ای یزد در شورای حفاظت آب و هماهنگی دشت پایلوت (نمونه آزمایشی) شهرستان ابرکوه با اشاره به همکاری کشاورزان در صرفه جویی آب افزود: در این ارتباط مدیریت جهاد کشاورزی استان همکاری خوبی داشته و دارد. محمدمهدی جوادیان ‌زاده با اشاره به اینکه برداشت بی‌رویه آب، خیانت به نسل‌های بعدی است یادآورشد : نیاکان ما در گذشته مصرف و برداشت آب را به خویی مدیریت ‌کردند و از آب قنات گذشته از بخش کشاورزی برای بهداشت و آشامیدن نیز استفاده می‌ کردند. وی پیش بینی کرد: امسال با خاموشی 2 ماهه چاه‌های کشاورزی بیش از 70 میلیون مترمکعب آب صرفه‌جویی شود. مدیرعامل شرکت آب منطقه‌ای یزد میزان بیلان منفی سالانه آب را 252 میلیون مترمکعب ذکر کرد و یادآور شد: با اجرای طرح ملی احیا و تعادل بخشی منابع آب های زیرزمینی، باید پنج سال آینده برداشت آب از سفره‌های زیرزمینی به صفر برسد. جوادیان زاده تاکید کرد: در راستای مدیریت مصرف آب اجرای این طرح شروع ‌شد و در این مدت باید علاوه بر نیمی از آب مصرفی بخش کشاورزی ، 30 درصد آب مصرفی صنعت و 20 درصد بخش شرب هم کاهش یابد. وی تنها راهکار صرفه جویی را اجرای کامل طرح ملی یادشده دانست و تأکید کرد: شرکت آب منطقه‌ای یکی از بازیگران است، جهاد کشاورزی ، صنعتگران ، کشاورزان ، دستگاه قضایی ، نیروی انتظامی ، مدیران سیاسی و محلی دیگر بازیگران اصلی اجرای طرح هستند. همچنین معاون حفاظت و بهره‌برداری آب منطقه‌ای یزد گفت: طرح ملی یادشده با عنوان طرح تعادل بخشی تعریف شد و 10 پروژه در قالب آن اجرا می‌ شد که بعد به طرح احیا و تعادل بخشی با 15 پروژه در شورای عالی آب به تصویب شد. سید محمد طباطبایی در گفت و گو با خبرنگار ایرنا افزود: از مجموع پروژه ها ، 11 مورد از سوی وزارت نیرو و شرکت‌های آب منطقه ای ، سه پروژه از سوی جهاد کشاورزی و بقیه از سوی سازمان زمین‌شناسی اجرا می‌شود. به گفته وی همزمان با کاهش بارندگی‌ها، میانگین تبخیر سالانه آب نیز افزایش‌ یافت ، در حالیکه خشکسالی از 10 سال گذشته بر اقلیم منطقه غلبه پیدا کرد، به همین دلیل یزد در وضعیت فوق بحرانی قرار دارد. معاون حفاظت و بهره‌برداری شرکت آب منطقه‌ای یزد خاطرنشان کرد: هم‌اکنون 82 درصد آب مصرفی استان در بخش کشاورزی، 11 درصد در شرب و بهداشت و هفت درصد در بخش صنعت صرف می‌شود. همچنین رئیس سازمان جهاد کشاورزی یزد در گفت و گو با ایرنا با اشاره به اینکه این استان 18 سال با پدیده خشکسالی و بحران کم‌آبی روبروست ، گفت : در سال زراعی 84 - 83 یک میلیارد و 580 میلیون مترمکعب آب از 6 هزار و 800 حلقه چاه و قنات استحصال ‌شد و در بخش کشاورزی به مصرف رسید . سید جمال سجادی پور افزود: این میزان برداشت با روند سیر نزولی ، به دلیل تداوم خشکسالی و افت سطح آب‌های زیرزمینی در سال 1396به 986 میلیون مترمکعب کاهش یافت . به گفته وی، این مقدار باید در اجرای طرح احیا و تعادل بخشی سفره‌ های زیرزمینی و بر پایه برنامه پنج ساله توسعه ششم با اجرای طرح ‌های آبیاری نوین، تغییر الگوی کشت و توسعه کاشت محصولات گلخانه‌ای و کم آبخواه به 560 میلیون مترمکعب برسد. این کارشناس ارشد بخش کشاورزی یزد از بهره برداران و تولید کنندگان این حوزه خواست با تغییر کشت سنتی به نوین ، در مدیریت مطلوب برداشت آب و بهره وری بیشتر تلاش کنند. یکی از 10 شهرستان استان یزد که چند سال اخیر با اجرای طرح تعادل بخشی ، نتایج مثبتی در کاهش مصرف آب کشاورزی و احیای سفره‌های زیرزمینی گام‌های مثبتی برداشت ، ابرکوه است. اجرای این طرح در ابرکوه موجب جریان دوباره و افزایش میزان آبدهی قنات‌های جعفرآباد، علی‌آباد ، مدوئیه ، رستم‌آباد و نوش‌آباد شده است. به گفته مسئولان محلی صرفه‌جویی بالا در مصرف آب کشاورزی، رونق اقتصاد منطقه را به همراه خواهد داشت. به گزارش ایرنا، فرماندار ابرکوه در این ارتباط گفته است : مدیریت مصرف آب کشاورزی از سال 93 با اجرای طرح‌های آبیاری نوین و تغییر الگوی کشت و در سال 95 با اجرای طرح خاموشی 30 روزه و 45 روزه چاه‌های کشاورزی و نصب سامانه کنتور هوشمند بر روی چاه‌ها در دستور کار قرار گرفت. محمدکاظمی نسب در بیست و هفتمین نشست شورای حفاظت منابع آب ابرکوه اظهار داشت: طرح خاموشی یک‌ماهه چاه‌ها در سال 95 موجب کاهش 29 سانتیمتر افت سطح آب‌های زیرزمینی و کاهش شوری آب دشت چاهگیر شده است. وی با اعلام موفقیت این طرح در مدیریت برداشت منابع آبی منطقه افزود: به دلیل خشکسالی، ایجاد 36 فرو چاله‌ و خشک شدن قنات‌ها ، دشت ابرکوه از مناطق ممنوعه کشور است و مدیریت آب‌های زیرزمینی در شهرستان اجتناب‌ناپذیر است. کاظمی نسب اضافه کرد: کاهش بارندگی و روند فزاینده افت سطح آب‌های زیرزمینی باعث شد در کنار کم‌آبی، هجوم آب‌های شور از کفه ابرکوه به سمت آبخوان‌ها آغاز شود که شوری و تلخی آب چاه‌های کشاورزی را دوچندان کرده است. فرماندار ابرکوه یادآور شد: با نصب کنتورهای هوشمند استحصال آب از پنج هزار و 300 لیتر در ثانیه در سال 1394 هم‌اکنون به سه هزار و 500 لیتر در ثانیه کاهش یافت. وی یادآور شد: به دلیل آثار مثبت اجرای طرح خاموشی چاه‌های کشاورزی و با برنامه‌ریزی‌های انجام ‌شده برای حفظ منابع آبی موجود امسال نیز طرح 60 روزه خاموشی چاه‌ها در 2 دوره 30 روزه اجرا می‌شود. هم‌اکنون در استان از سه هزار و 79 رشته قنات، 2 هزار و 700 رشته ، آبدهی دارد که 20 درصد آب مورد نیاز کشاورزی استان را تأمین می کند. گفته می‌شود میزان تخلیه آب در چاه‌ها ، چشمه‌ها و قنات های استان حدود یک میلیارد و 163 میلیون مترمکعب است که 163 میلیون مترمکعب آن سهم قنات است و شاید سکوت غرش 2 ماهه چاه‌های کشاورزی یزد در سال جاری ، بتواند آرامشی هرچند کوتاه مدت برای مایه حیات انسان‌ها یعنی آب که همچون مروارید در بیابان های استان نایاب شد، فراهم آورد و این سرمایه زندگی بار دیگر در زیرزمین مجال حیاتی دوباره پیدا کند. 1968/ 2047            "}