{"onTitr":"","titr":" بیش از 70 درصد اراضی فریدن تحت آبیاری تحت فشار قرار گرفت","describe":" اصفهان - ایرنا - رئیس اداره جهاد کشاورزی فریدن گفت: بیش از 70 درصد اراضی این شهرستان  تحت آبیاری تحت فشار( بارانی) قرار گرفت.", "text":"رامین رستمی روز چهارشنبه در گفت و گو با ایرنا افزود : میانگین اجرای طرح آبیاری تحت فشار در  کشور حدود 20درصد است بنابر این فریدن  با اختصاص سهم 70 درصدی در استقرار این سیستم ها در کشور و استان پیشرو است.رئیس جهاد کشاورزی فریدن گفت:  آبیاری تحت فشار تا کنون در 16 هزار و 500 هکتار از مجموع  22 هزارهکتار اراضی این شهرستان اجرا شده است.وی خاطر نشان کرد: زمان آغاز اجرای طرح آبیاری تحت فشار(بارانی) در فریدن از سال 1374بوده و به این ترتیب این شهرستان ازسابقه 20 ساله در اجرای این طرح ها برخوردار است. *جذب سالیانه 100 میلیارد ریال اعتبارات بلاعوض دولتی در قالب طرح آبیاری نوین رستمی با مروری بر مراحل و جزئیات اجرای طرح آبیاری تحت فشار در این شهرستان، به ایرنا گفت: سالیانه به طور متوسط یک هزار و 500 هکتار از اراضی شهرستان تحت آبیاری تحت فشار قرار می گیرد که عمده طرح ها به صورت تجمیعی است. وی با بیان این که در این طرح ها 100 میلیارد ریال اعتبارات بلاعوض دولتی جذب و به کشاورزان پرداخت می شود، افزود:  سقف این اعتبارات به حدی است که چندین برابر میزان تخصیص و جذب اعتبارات تملک دارایی شهرستان در سال های اخیر بوده است.مدیر جهاد کشاورزی فریدن افزود: دولت بر اساس تعداد کشاورز و مساحت مزارع 50 تا 85 درصد هزینه طرح های آبیاری بارانی را به صورت بلاعوض پرداخت می کند.*خرده مالکی؛ مهم ترین چالش رستمی با اشاره به این که مالکیت کشاورزی و نظام بهره برداری فریدن خرده مالکی است، گفت: در این حالت  تعداد، سلیقه و بنیه مالی کشاورزان متفاوت است، بنابراین راضی کردن کشاورزان برای انجام این پروسه زمان بر و دشوار است.وی ادامه داد: جهاد کشاورزی از طریق برگزاری کلاس های توجیهی و آموزش های لازم، زمینه را برای آمادگی کشاورزان فراهم می کند؛ حال به طور طبیعی در این میان ممکن است تعدادی از کشاورزان ناراضی باشند که با برگزاری جلسات متعدد در نهایت رضایت کشاورز برای اجرای طرح های آبیاری بارانی جلب می شود. *کاهش هزینه ها در اجرای طرح های آبیاری تجمیعی مدیر جهاد کشاورزی فریدن در ادامه این گفت وگو، با اشاره به جزئیات اجرای طرح های آبیاری تحت فشار در شهرستان گفت: این طرح ها به 2 روش انجام می شوند؛ نخست طرح های تحت فشار دوره های گذشته بود که 50 درصد هزینه طرح از اعتبارات بلاعوض ملی تامین می شد و 50 درصد دیگر سهم خودیاری کشاورز بود و دسته دوم طرح های تجمیعی است که از حدود 3 سال اخیر آغاز شده است  و در آن تا 85 درصد هزینه را دولت تقبل می کند. وی اضافه کرد: در طرح های تجمیعی؛ کشاورزان نخست باید شرکت تعاونی تشکیل دهند و یک نماینده را از میان اعضا انتخاب کنند که این نماینده مسئول پیگیری تمام امور مرتبط با طرح و همچنین رایزنی ها و دیدار با مدیریت جهاد کشاورزی منطقه است. رئیس جهاد کشاورزی شهرستان فریدن در ادامه بیان کرد: پس از انتخاب  نماینده کشاورزان، نوبت به طراحی اولیه و نقشه برداری طرح آبیاری تحت فشار توسط شرکت های طراح معرفی شده از سوی سازمان جهاد کشاورزی می رسد که البته در این مرحله کشاورز هم می تواند پیشنهادهای خود را ارائه بدهد. وی ادامه داد: پس از نقشه برداری، پرونده طرح در استان تکمیل می شود و بعد از تعیین و تایید اعتبار، لیست شرکت های مجری در اختیار نماینده کشاورزان قرار می گیرد و این نماینده نیز پس از مشورت با کشاورزان،  در نهایت یک شرکت مجری را انتخاب و اعلام می کند. رستمی در خصوص شرکت های مجری گفت: این شرکت ها هر یک با توجه به رتبه ای که دارند؛ از سهمیه یا سطح اجرای خاص برخوردارند و چنانچه  شرکتی که نماینده کشاورزان معرفی کرده است چنین شرایطی را داشته باشد مورد تایید قرار می گیرد. مدیر جهاد کشاورزی فریدن ادامه داد: در مرحله بعد بدون مداخله جهاد کشاورزی؛ شرکت مجری با کشاورزان برای نحوه و زمان پرداخت سهم خودیاری توافق می کند و در نهایت سهم کشاورز با شرکت توافق می شود ضمن آن که سهم دولت نیز در این مرحله مشخص است. رستمی ادامه داد: در حین اجرای طرح از ابتدا تا انتها یک شرکت مشاورعالی نیز وجود دارد که به طور مستمر در مراحل مختلف روی کار نظارت می کند و اگر عیب و ایرادی از نظر فنی وجود داشته باشد به مدیریت جهاد شهرستان و پیمانکار طرح گزارش می کند. علاوه بر این پس از اتمام طرح نیز همین شرکت تایید نهایی می دهد و طرح آماده تحویل موقت می شود. *تعهد شرکت های مجری در قبال ایرادات احتمالی مدیر جهاد کشاورزی فریدن در ادامه گفت: برای تحویل موقت طرح کارشناس فنی استانی، شهرستانی، شرکت مشاور، نماینده کشاورز و شرکت مجری در تاریخ معینی طرح را تحویل کشاورز می دهند و از زمان تحویل موقت؛ یک سال شرکت مجری تعهد دارد که هر گونه ایراد فنی در طرح وجود داشته باشد را به صورت رایگان رفع کند. وی تاکید کرد: تا زمانی که طرح تحویل موقت نشده باشد و یا حتی بعد از تحویل موقت ممکن است ایرادات مختلف داشته باشد  شرکت مجری در این موارد پاسخگوست. *برای تامین لوازم مصرفی در طرح ها دغدغه ای وجود ندارد مدیر جهاد کشاورزی فریدن در خصوص نحوه تامین و نظارت بر لوازم مصرفی در این طرح ها گفت: تمام لوله های استفاده شده در این طرح ها ضمانت 10 ساله دارد و از این لحاظ هیچ دغدغه ای وجود ندارد. وی افزود: تامین اتصالات مصرفی در این طرح ها هم برعهده کشاورز است که یا شخص کشاورز و یا نماینده کشاورزان و یا شرکت مجری آن را از شرکت های مورد تایید و دارای استاندارد با ضمانت یکساله خریداری می کنند؛ با این وجود جهاد کشاورزی باز هم روی اتصالات نظارت می کند که استاندارد باشند. مدیر جهاد کشاورزی شهرستان فریدن بیان کرد: در نهایت برای اجرای طرح، پیمانکار با نماینده کشاورز؛ تحت نظارت جهاد کشاورزی قرارداد می بندد که اگر مشکلی پیش آمد الزام به پاسخگویی داشته باشند. رستمی با بیان این که از نظر لوله و اتصالات مشکل چندانی در این طرح ها وجود ندارد، افزود: چنانچه در این زمینه مشکلی وجود داشت غیرممکن بود  بتوانیم بیش از 70درصد اراضی را تحت پوشش این سیستم ها قرار دهیم. *اشکالات و اختلافات در پروژه های کلان، طبیعی است مدیر جهاد کشاورزی فریدن با اشاره به برخی انتقادها نسبت به روند اجرای این طرح در شهرستان گفت:  برخی طرح ها که مورد اعتراض واقع شده است هنوز تحویل موقت نشده اند و اگر هم اشکالاتی هست در حین انجام کار بوده که طبیعی است. رستمی تاکید کرد: شرکت مجری متعهد است تا یک سال از زمان تحویل طرح به کشاورز،  ایرادات طرح را رفع کند در غیر اینصورت گواهی حسن انجام کار  به شرکت مجری تعلق نمی گیرد.وی  اضافه کرد:  روشن است با عدم دریافت این گواهی شرکت مجری نه تنها امکان دریافت  هزینه های متحمل شده را ندارد بلکه اجازه شروع کار روی طرح جدید نیز از آن سلب می شود.رئیس جهاد کشاورزی فریدن با بیان این که  اشکالات طرح و اختلافات کشاورزان در طول اجرای پروژه  طبیعی است؛  افزود: با این وجود تلاش  شده ضرری به کشاورز وارد نشود و در مواردی هم که طرح به هر دلیلی دچار وقفه و تاخیر شده باشد با هماهنگی شرکت مجری و کشاورزان راهکار مناسب برای رفع مشکل و جلوگیری از بروز خسارت به معیشت کشاورزان ارائه می شود. مدیر جهاد کشاورزی شهرستان فریدن در پایان  خاطر نشان کرد: اجرای طرح آبیاری دوره و زمان مشخص دارد و اگر کشاورز در پرداخت سهم خود تاخیر یا قصوری داشته باشد و یا این که شرکت مجری در تحویل طرح تعلل کند در این مواقع اختلافات در شورای فنی  حل می شود و در صورت عدم توافق، طرفین می توانند موضوع را از طریق مراجع قضایی پیگیری کنند.  آبیاری بارانی روشی است که در آن آب تحت تاثیر فشار ایجاد شده به وسیله موتور پمپ، وارد لوله های مسیر شده و از طریق آب پاش‌ها به اطراف پخش می شود. در موقع خروج از آن، قطرات آب در هوا پخش می‌شود و به صورت باران مانند بر روی خاک می‌ریزد.صرفه جویی در مصرف آب و افزایش راندمان تا 75 درصد، امکان آبیاری اراضی شیب دار که در آبیاری سطحی مقدور نیست، امکان آبیاری در خاک های کم عمق، جلوگیری از روان آب و فرسایش خاک، توزیع به موقع و به اندازه و یکنواخت آب و کود و سم، افزایش عملکرد محصول و بهیود کیفیت آن، قابل اندازه گیری بودن دقیق مقدار آب مصرفی را از جمله مزایای آبیاری بارانی است. بر اساس گزارش ها،  بیش از 92 درصد آب مصرفی کشور در بخش کشاورزی مصرف می شود. بنا به اظهار کارشناسان، روش های آبیاری نوین علاوه بر جلوگیری از تلفات آب، باعث بالا بردن کیفیت تولید در واحد سطح می شوند به طوری که راندمان آبیاری بارانی 70 درصد و در آبیاری قطره ای 95 درصد است. این در حالی است که با روش آبیاری مزارع به شکل سنتی - روشی که بیشتر زمین های کشاورزی در کشور با این شکل آبیاری می شوند- حتی با صرف هزینه های گزاف تسطیح اراضی،  راندمان آبیاری 40 درصد است. با توجه به شرایط اقلیمی و بازدهی پایین آبیاری در کشور، تشویق و ترغیب کشاورزان برای ترویج آبیاری مدرن، امری اجتناب ناپذیر است. استفاده از روش های مدرن آبیاری در صورتی که اصولی و استاندارد پیاده شده باشند می تواند با بهره وری بالا باعث افزایش سطح زیرکشت و افزایش تولید محصولات در واحد سطح گردد، همچنین باعث افزایش درآمد کشاورز و در نهایت ارتقاء کیفی زیستی خانوارهای روستایی می گردد. با وجود خشکسالی های پیاپی، کاهش نزولات آسمانی و افت قابل توجه سطح آب زیر زمینی در سال های اخیر و صرفه جویی و استفاده بهینه آب، ضرورت اصلاح روش های آبیاری در بخش کشاورزی بیش از پیش احساس می شود. سال گذشته بیش از 300 هزار هکتار از اراضی کشور مشمول این طرح شد که تاکنون 180هزار هکتار از آن تحویل کشاورزان شده است. از آنجا که  استان اصفهان بیش از یک دهه به دلیل خشکسالی در وضعیت هشدار کمبود آب قرار گرفته  ضرورت اصلاح الگوی کشت و استفاده از تکنولوژی‌های پیشرفته آبیاری برای نجات کشاورزی این استان ضروری است.اصفهان در سال 95 با اجرای بیش از 7 هزار و 491 هکتار سیستم‌های نوین آبیاری در سطح استان، موفق به کسب جایگاه دوم کشور در اجرای سیستم‌های نوین آبیاری بعد از استان تهران با اجرای 8 هزار و 226 هکتار شد.همچنین 6 هزار و 75 هکتار سیستم‌های نوین آبیاری از محل اعتبارات سال 95 در حال اجرا است که با احتساب این میزان، سطح اجرای سیستم‌های نوین آبیاری استان با استفاده از اعتبارات سال 95 به 13 هزار و 566 هکتار می‌رسد که رشد 50 درصدی نسبت به سال 94 داشته است.شهرستان فریدن به عنوان قطب کشاورزی استان شناخته شده است. تا کنون بیش از 70 درصد اراضی فریدن تحت آبیاری تحت فشار( بارانی) قرار گرفته است. اراضی فریدن حدود 22هزار هکتار و مهمترین محصولات زراعی آن، سیب زمینی، گندم، جو، کلزا، حبوبات، ذرت و علوفه و مهمترین محصولات باغی آن، انگور، بادام و گردو است.فریدن با جمعیت بیش از 49 هزار نفر در 140 کیلومتری غرب استان اصفهان واقع است. 9861/ 6022            "}