{"onTitr":"","titr":" کابینه جدید اردن؛ از کارشناس بانک جهانی تا پزشک زیبایی","describe":" تهران-ایرنا- بحران اقتصادی، شاه اردن را ناگزیر از تغییرات گسترده در کابینه کرد؛ کابینه ای که گفته می شود «تکنوکرات» است و می رود تا اصلاحات مد نظر صندوق بین المللی پول را به امید عبور از بحران شدید اقتصادی، اجرایی کند.", "text":"«عمر الرزاز»، نخست وزیر اردن، امروز، پنجشنبه از اصلاح کابینه خبر داد. وزرای جدید در برابر عبدالله دوم پادشاه اردن در قصر «الحسینیه» سوگند یاد کردند.الرزاز دیروز چهارشنبه بلافاصله پس از بازگشت شاه اردن از سفر آمریکا از همه وزرای خود خواست تا استعفا دهند و چنین شد؛ مقدمه ای برای اصلاحات امروز.سه ماه پیش، عبدالله شاه اردن، الرزاز را مکلف به تشکیل دولت بعد از برکناری «هانی الملقی» در پی اعتراضات مردمی به وضعیت معیشتی کرد؛ اعتراضاتی که جرقه آن را قانون جدید مالیات بر درآمد زد تا آتش این مصوبه پارلمان، زبانه بکشد و دامن دولت الملقی را بگیرد. دولت الرزاز این قانون را دوباره با تعدیل آن به پارلمان فرستاد، اما این، پایان کار نبود.وضعیت اقتصادی اردن که متکی به کمک های خارجی است باز هم قربانیان جدیدی گرفت. 12 عضو کابینه، دیگر در دولت جدید، دست کم وزیر نیستند.  کابینه جدید اردن دیگر 28 وزیر ندارد و این بار با ادغام 6 وزارتخانه، تعداد وزرا به 22 رسیده است. وزارت «تحول در بخش عمومی» هم حذف شد و جای آن را وزارتخانه ای جدید به نام «توسعه عملکرد سازمانی» گرفت. وزارت «محیط زیست» در وزارت «کشاورزی» ادغام شد، وزارت «جوانان» در وزارت «فرهنگ» و وزارت «آموزش و پرورش» در وزارت «آموزش عالی و تحقیقات علمی.» 9 وزیر جدید بر کرسی وزارتخانه های اردن تکیه زدند که دو تن از آنها، زن هستند و در میان مردان دولت الرزاز، یک وزیر هم دیده می شود که تخصصش جراحی زیبایی است و پیش از این رئیس بخش تخصصی جراحی زیبایی و خدمات طبی دربار شاه اردن بوده است.به این ترتیب، وزرای جدید را این افراد تشکیل می دهند:- «رائد مظفر أبو السعود» وزیر «آب و آبیاری» (چهره جدید در کابینه)- «بسام سمیر التلهونی» وزیر «دادگستری» (چهره جدید در کابینه)- «مجد محمد شویکه» وزیر «توسعه عملکرد سازمانی» (زن)- «عزمی محمود محافظة» وزیر «آموزش، پرورش، آموزش عالی و تحقیقات علمی» - «فلاح عبدالله العموش» وزیر «کار و مسکن» (چهره جدید در کابینه)- «بسمة موسی إسحاقات» وزیر «توسعه اجتماعی» (زن و چهره جدید در کابینه)- «غازی منور الزبن» وزیر «بهداشت» (چهره جدید در کابینه، جراح زیبایی و رئیس بخش تخصصی جراحی زیبایی و خدمات طبی دربار شاه اردن)- «إبراهیم صبحی الشحاحده» وزیر «کشاورزی و محیط زیست»- «محمد سلیمان أبو رمان» وزیر «فرهنگ و جوانان» (چهره جدید در کابینه)الرزاز نخست وزیر اردن و کارشناس سابق بانک جهانی است. مسئولان اردنی می گویند که «او دولت تکنوکرات را تقویت خواهد کرد؛ دولتی که مکلف به تسریع اصلاحات مورد حمایت صندوق بین المللی پول خواهد بود و برای شکوفایی توسعه اردن این سیاست ها ضروری است.»دولت پیشین اردن نیز همین راه را رفت؛ راه اصلاحات ریاضتی صندوق بین المللی پول. اما حتی افزایش مالیات بر درآمد در راستای نسخه تجویزی ریاضتی صندوق بین المللی پول، به عنوان گامی آغازین هم با واکنش معترضان روبرو شد. حالا الرزاز آستین ها را بالا زده تا با ترکیبی جدید به میدان اجرای سیاست های تجویزی بیاید و همان سیاست های ریاضتی را عملی کند؟ آیا کابینه جدید الرزاز راه به جایی می برد؟  گزارش از جواد ارشادیخاورم**9241**1908            "}