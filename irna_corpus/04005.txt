{"onTitr":"","titr":" رای الیوم: غنیمت های ترامپ از قتل خاشقچی","describe":" تهران - ایرنا - روزنامه فرامنطقه ای رای الیوم با اشاره به سکوت دونالد ترامپ رئیس جمهوری آمریکا درقبال مفقودشدن جمال خاشقچی روزنامه نگار مخالف دولت آل سعود به بررسی راز و رمز این سکوت پرداخت.", "text":"به گزارش سه شنبه ایرنا، رای الیوم نوشت: عربستان سعودی به واکنش های بین المللی درباره قتل خاشقچی اهمیتی نمی دهد و تنها نظر آمریکا برای این کشور مهم است.عربستان می تواند با لغو خرید سامانه موشکی اس400 روسیه، کاهش بهای نفت و پرداخت فاکتور دفاع از خود آن طور که ترامپ می خواهد، سکوت ترامپ را کسب کند.پس از انتشار خبر کشته شدن خاشقچی در کنسولگری عربستان در استانبول ترکیه، چهره عربستان در نظر جهان تغییر کرد ولی با مطالعه روزنامه های بزرگ آمریکا مانند 'واشنگتن پست' و 'نیویورک تایمز' خواننده گمان می کند عربستان جای ایران یا کره شمالی را در سیاست این کشور گرفته است.رئیس جمهوری آمریکا حتی یک توئیت درباره قتل خاشقچی منتشر نکرد ولی بدون تردید ترامپ درحال حساب و کتاب درباره غنیمت هایی است که می تواند از سکوت در این باره دریافت کند.باتوجه به موضع روزنامه ها و رسانه های آمریکایی مخالف قتل خاشقچی، کارشناسان براین عقیده اند که عربستان با مشکلات بزرگی در آمریکا روبرو خواهد بود به ویژه اینکه صداهایی در مجلس سنا و کنگره درباره بازنگری روابط با عربستان به گوش می رسد.نگاه ریاض و به ویژه ولیعهد محمدبن سلمان که بر زمام امور عربستان چنبره زده است به واکنش کاخ سفید است به ویژه اینکه این حادثه همزمان با فشار شدید ترامپ بر آل سعود برای نقد کردن فاکتور دفاع از این کشور اتفاق افتاد.ترامپ با اهانت به شاه عربستان اعلام کرد که این کشور بدون حمایت آمریکا نمی تواند دو هفته از خود دفاع کند.ریاض می داند که برای هزینه حق السکوت کاخ سفید در موضوع قتل خاشقجی باید هزینه سنگینی بپردازد که سکوت دربرابر توهین های ترامپ و پرداخت فاکتور چهار تا پنج میلیارد دلاری دفاع از این کشور نمونه ای از آن است.عربستان همچنین باید نسبت به کاهش بهای نفت به عنوان هدیه ای به ترامپ در انتخابات میان دوره ای کنگره که قرار است ماه آینده برگزار شود اقدام کند تا وی شکست نخورد و آتش خشم او دامنگیر عربستان نشود.در بخش نظامی نیز که واشنگتن کشورهای مختلفی را به خاطر خرید سامانه اس 400 روسیه مجازات کرده است، عربستان خرید این سامانه از روسیه را فسخ خواهد کرد و از این پس هیچ مسئولی درباره آن سخن نخواهد و اگر هم سخن بگوید فقط برای توجیه لغو این قرارداد خواهد بود.به گزارش ایرنا، خاشقچی روزنامه نگار مشهور عربستانی که از اعضای انجمن رسانه های ترک ـ عرب بوده است، از سه شنبه گذشته و از زمان مراجعه به ساختمان سرکنسولگری عربستان سعودی در شهر استانبول ناپدید شد.به رغم این که مقامات و پلیس ترکیه مدعی بودند که او در ساختمان کنسولگری حضور دارد، ولی رسانه های غربی از جمله رویترز اعلام کردند که وی به قتل رسیده است.برخی منابع غیررسمی خبری نیز در دو روز اخیر مدعی قتل خاشقچی روزنامه نگار منتقد آل سعود توسط ماموران سرویس امنیتی سعودی پس از شکنجه در کنسولگری عربستان شده اند.براساس شایعه منتشر شده، خاشقجی توسط 15 ماموری که در روز و ساعت حضور او در کنسولگری از عربستان به استانبول آمده بودند، به قتل رسیده است و قاتلان نیز به کشور خود بازگشته اند.هنوز این ادعای مطرح شده ازسوی هیچ مرجعی تایید نشده ولی توران قشلاقچی رییس انجمن رسانه های ترک ـ عرب اعلام کرد که با قطعیت می توان گفت که خاشقچی به قتل رسیده است.شواهد میدانی و اظهارات محمد الخطیبی سرکنسول عربستان سعودی در استانبول نشان می دهد که اسناد و شواهد حضور خاشقچی در کنسولگری عربستان از جمله تصاویر دوربین های مدار بسته این مکان دیپلماتیک توسط مقامات امنیتی آل سعود معدوم شده است.سرکنسول عربستان سعودی در استانبول در پی ناپدیدشدن خاشقچی درهای سرکنسولگری را به روی خبرنگاران رویترز باز و اعلام کرد که به علت فعال نبودن دوربین های مدار بسته، تصاویر ورود و خروج خاشقچی در ساختمان کنسولگری ثبت نشده است و هیچ فیلمی موجود نیست.خاشقچی 59 ساله، بعد از انتخاب بن سلمان به عنوان ولیعهد عربستان، این کشور را ترک کرده و به آمریکا رفته بود و در روزهای اخیر قصد ازدواج با یک زن تبعه ترکیه را داشت و برای طی کردن مراحل ثبت ازدواج خود مجبور به مراجعه به کنسولگری عربستان در استانبول شد.وی در مقالاتی که در روزنامه واشنگتن پست نوشته بود، از جنگ عربستان در یمن، بحران اقتصادی عربستان با کانادا و دستگیری مدافعان حقوق زنان انتقاد کرده بود.شبک**6116**1392            "}