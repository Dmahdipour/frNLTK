{"onTitr":"","titr":" پیشرفت فیزیکی بیمارستان ولیعصر(عج) اراک 65 درصد است","describe":" اراک - ایرنا - رئیس دانشگاه علوم پزشکی اراک گفت: پیشرفت فیزیکی بیمارستان ولیعصر (عج ) اراک به عنوان بزرگترین طرح ملی بهداشت و درمان  به 65 درصد رسیده است.", "text":"به گزارش ایرنا، دکتر «حسن طاهر احمدی» عصر شنبه در نشست صحن علنی شورای اسلامی کلانشهر اراک افزود: هفته گذشته مدیرعامل بانک ملت از این طرح ملی بازدید کرد و قول مساعدی برای پرداخت 500 میلیارد ریال تسهیلات به این طرح تا 2 هفته آینده داده شده است.وی بیان کرد: مقرر شده به همین میزان نیز اعتبار از سوی سازمان برنامه و بودجه کشور و وزارت بهداشت، درمان و آموزش پزشکی تزریق شود.رئیس دانشگاه علوم پزشکی اراک ادامه داد: پیش بینی شده با تزریق یک هزار میلیارد ریال اعتبار مورد نظر این طرح تا یک سال آینده به بهره برداری رسد البته به جز این مبلغ، 400 میلیارد ریال اعتبار دیگر نیاز است‌.دکتر طاهر احمدی عنوان کرد: شورای شهر و شهرداری اراک در راستای اجرای طرح ملی بیمارستان ولی عصر (عج) این شهر تاکنون همکاری های مناسبی داشته اند و اگر این تعامل و همکاری نبود، این طرح از وضعیت فعلی 6 ماه عقب تر بود.وی گفت: تخت های بیمارستانی اراک نسبت به متوسط کشوری کمتر است و برای رفع این مشکل تاکنون 100 تخت در بخش دوم بیمارستان آیت الله خوانساری و 100 تخت در بیمارستان خصوصی سینا اضافه شده است.رئیس دانشگاه علوم پزشکی اراک اضافه کرد: با تکمیل طرح توسعه بیمارستان ولیعصر (عج) اراک، مشکل کمبود تخت های بیمارستانی این شهر رفع خواهد شد.دکتر طاهر احمدی اظهار داشت: بیمارستان آیت الله خوانساری اراک با وجود اضافه شدن 100 تخت در بخش دوم این طرح و به دلیل شمار زیاد بیماران سرطانی با کمبود تخت همراه است.وی بیان کرد: مقرر شده بخش سوم بیمارستان آیت الله خوانساری اراک به زودی آغاز شود که انتظار است حمایت های لازم از سوی بخش های مختلف مورد توجه قرار گیرد.رئیس دانشگاه علوم پزشکی اراک افزود: این شهر بر اساس آمارهای موجود به لحاظ آمار بیماران سرطانی از متوسط کشوری بیشتر نیست اما تعداد بیماران ام اس در اراک از متوسط کشوری بالاتر است.دکتر طاهر احمدی گفت: مقاله ای در خصوص آمار بالای سرطان در روستای کزاز شازند در روزنامه ایران چاپ شده که در این خصوص امروز (شنبه) سه بازرس و مدیرکل بازرسی نهاد ریاست جمهوری به اراک برای بررسی موضوع سفر کردند.وی بیان کرد: در بررسی های صورت گرفته، تنها 6 بیمار سرطانی در روستای کزاز شازند وجود دارد و تعداد بیماران این روستا نسبت به روستای دیگر از جمله نهرمیان و مهاجران تفاوت معنا داری ندارد.رئیس دانشگاه علوم پزشکی اراک ادامه داد: انجام کار مطالعاتی و تحقیقاتی در خصوص علل و عوامل بروز سرطان ها در اراک امری ضروری است و این مهم سال های سال پیگیری شده و اجرای آن نیازمند حدود 40 میلیارد ریال اعتبار است.دکتر طاهر احمدی عنوان کرد: اجرای این طرح تحقیقاتی وظیفه این دانشگاه نیست بلکه برعهده محیط زیست است اما دانشگاه علوم پزشکی به دلیل حساسیت موضوع اعلام آمادگی کرده و اساتید مشارکت کننده در این طرح هیچ دستمزدی نمی خواهند و تنها خرید دستگاه های سنجش و اجرای طرح نیازمند حدود 40 میلیارد ریال اعتبار است.وی گفت: بر اساس آمارهای موجود، اراک در بحث تعداد زوجین نابارور نیز از میانگین کشوری بالاتر نیست.رئیس دانشگاه علوم پزشکی اراک تصریح کرد: خدمات حوزه سلامت در اراک در دولت تدبیر و امید چشمگیر بوده و روز به روز در حال افزایش است.دکتر طاهر احمدی بیان کرد: ایجاد کلینیکی در فضایی به وسعت 2 هزار و 500 متر مربع روبروی بیمارستان امیرالمومنین (ع)، ایجاد 25 پایگاه سلامت در قسمت های مختلف و ایجاد پنج مرکز جامع سلامت بخشی از  این خدمات است.وی عنوان کرد: کلینیک ویژه ای نیز در خیابان هپکو اراک در حال اجرا است که بهره برداری از آن نیازمند حدود 20 میلیارد ریال اعتبار است.رئیس دانشگاه علوم پزشکی اراک اضافه کرد: این دانشگاه آمادگی برای همکاری با شورای اسلامی شهر و شهرداری این شهر در خصوص جمع آوری سگ های ولگرد، مبارزه با جوندگان، جمع آوری متکدیان، مشاغل مزاحم و مدیریت پسماند را دارد.دبیر شورای اسلامی کلانشهر اراک در این نشست گفت: یکی از وظایف شورای شهر نظارت بر حسن اداره و حفظ سرمایه و دارایی های نقدی، اموال منقول و غیر منقول شهرداری و نظارت بر حساب درآمد و هزینه آنها به گونه ای که مخل جریان عادی امور شهرداری نباشد. «فرزانه رحمتی» افزود: در بند ۱۴ ماده ٨۰ همین قانون شوراها، یکی دیگر از وظایف شورای شهر تصویب معاملات و نظارت بر آنها از جمله خرید، فروش، اجاره و استیجاره است که باید با در نظر گرفتن صرفه و صلاح و با رعایت مقررات آیین نامه مالی و معاملات شهرداری صورت گیرد.وی بیان کرد: اتفاقات اخیر رخ داده در خصوص املاک در شهرداری اراک از بی توجهی به نقش شورای شهر به عنوان عالی ترین مرجع نظارت مردمی در حوزه امور شهری و نشان از نادیده گرفتن اصول قانون است. این عضو شورای اسلامی کلانشهر اراک ادامه داد: با توجه به سقف اختیارات شهردار اراک در خصوص تملک ها، این موضوع رعایت نشده و با مبالغی بیش از این اختیارات تملک صورت پذیرفته است.رحمتی تصریح کرد: نگاهی اجمالی به پرونده های تملک های انجام شده نشان می دهد  توافق انجام شده حتی بدون نظارت حقوقی قسمت امور حقوقی شهرداری صورت گرفته است.وی عنوان کرد: تعدادی از نمایندگان مردم در شورای شهر اراک در هفته های اخیر سوالاتی را به صورت کتبی از شهردار اراک مطرح کرده و در مدت مقرر قانونی پاسخ های شهردار به شورای شهر ارسال و در صحن علنی قرائت شد اما  با توجه به قانع نشدن تعدادی از نمایندگان از پاسخ های شهردار و همزمانی موضوع با اتفاق های اخیر، پنج تن از نمایندگان به استناد ماده ۸۳ قانون شوراها طرح استیضاح شهردار را امضا کرده اند.دبیر شورای اسلامی کلانشهر اراک ادامه داد: تا این لحظه هیچ یک از امضا کنندگان طرح استیضاح شهردار اراک، از امضا خود عدول نکرده اند.یکی دیگر از اعضای شورای اسلامی کلانشهر اراک در ادامه این نشست گفت: تنظیم یک برنامه  مدون ۲۰ ساله و در ذیل آن برش های پنج ساله و برش سالانه در شهرداری و سازمان های وابسته، امری ضروری است.«ایرج رضایی» افزود: تفکیک حوزه وظایف سازمان ها و شهرداری مرکزی و مناطق شهرداری سبب کارآمدی و اثربخشی شهرداری می شود، تاخیر در این امر به منزله تضیع فرصت و موجب خسران می شود.وی بیان کرد: یکسال از تقاضای اینجانب از ایجاد خزانه داری در شهرداری گذشته اما تاکنون این مهم محقق نشده است و شهردار باید گزارش اقدامات را در این حوزه به شورا و مردم ارائه کند.این عضو شورای اسلامی کلانشهر اراک ادامه داد: به کارگیری نیروی انسانی با تجربه، علمی، پاک دست و کار آمد موجب رشد و تعالی شهر و شهرداری می شود و به کارگیری نیروی ناکار آمد در پست های مدیریتی آسیب رساندن به سرمایه شهرداری است.رضایی تصریح کرد: تکالیف بودجه سالیانه تاکنون عمل نشده و ملاک ارزیابی عملکرد شهرداری تحقق بودجه سالیانه و عمل به احکام بودجه و اجرای برنامه های آن است و تفریغ بودجه شهرداری نیز تاکنون به  شورا ارائه نشده است.وی گفت: در شرایط خاص اقتصادی، بیش از هر زمان نیاز به تهیه، تصویب و اجرای 2 طرح ویژه یعنی بودجه ریزی عملیاتی و طرح جامع ساماندهی یا سازماندهی نیروی انسانی است.این عضو شورای اسلامی کلانشهر اراک اضافه کرد: سرمایه اجتماعی اجازه می دهد که سرمایه انسانی در یک تعامل سازنده سرمایه اقتصادی را به کار گرفته و تولید ایجاد کند و در نیتجه ارزش افزوده ایجاد می کند.وی تصریح کرد: شهر اراک افزود: گزارش تفریغ بودجه ۹۶ تاکنون تقدیم شورا نشده که امید است تصمیمات لازم در این راستا هر چه سریعتر صورت گیرد.وی تاکید کرد: تقاضای تحقیق و تفحص از شهرک خودرو تقدیم هیات رئیسه شده که انتظار است امید به زودی گزارشی قانع کننده به اطلاع اعضای شورا و شهروندان ارائه شود.این عضو شورای اسلامی اضافه کرد: شهردار باید گزارشی از اقداماتی که در زمینه مبارزه با فساد و تبعیض انجام شده است را به شورا ارائه کند.رضایی گفت: موضوع فضای سبز و باغات سنجان و کرهرود و نیز باغات قنات ناصری باید مورد توجه جدی قرار گیرد، زیرا به لحاظ زیست محیطی و تاثیرات روحی و روانی در حفظ سلامت شهروندان نقش موثری دارند.وی بیان کرد: طبق طرح جامع کاهش آلودگی هوای اراک که در سال 86 تصویب شده مقرر شده که  اقداماتی با پرداخت 2 هزار و 200 میلیارد ریال از سوی دولت انجام شود که از این مقدار تنها کمتر از 200 میلیارد ریال محقق شده است.این عضو شورای اسلامی کلانشهر اراک ادامه داد: تحقق یک هزار هکتاری فضای سبز بدون عزم مسئولان زیربط امکان پذیر نیست.رضایی تصریح کرد: شهر اراک به واسطه هجوم صنایع آلاینده خساراتی را متحمل شده و با انتقال اصناف آلاینده نفس می گیرد و به همین دلیل ایجاد شهرک اصناف در خارج از محیط شهری در بیشتر شهرهای بزرگ آغاز شده و در شهر اراک نیز این موضوع در حال پیگیری است.رئیس کمیسیون خدمات شهری شورای اسلامی کلانشهر اراک هم در این نشست گفت: منطقه گردشگری گردو دارای یک طرح مصوب بسیار قدیمی است و این طرح دارای مشکلات محتوایی و حقوقی است.«طوفان محمدی» افزود: هیچ طرح و برنامه مشخص، دارای زمان بندی دقیق با بررسی اثرات اکولوژیکی بارگذاری بر بافت مجاور و اکوسیستم طبیعی خود این منطقه، از طرف شهرداری به شورا ارائه نشده است. وی بیان کرد: اعضای شورای شهر به عنوان منتخبان مردم باید از منافع فرزندان و نسل آینده  این شهر دفاع و حفاظت کنند، بنابراین باید به جای کار تبلیغاتی متعهد به کار علمی بود.این عضو شورای اسلامی کلانشهر اراک ادامه داد: دوران مدیریت شهری سنتی و مبتنی بر تصمیمات شخصی گذشته است و امروز دوران علم محوری و تخصص محوری است.محمدی بیان کرد: شکی نیست شهرداری اراک به جوانگرایی نیاز دارد و این جوان گرایی باید با تخصص گرایی و تعهد گرایی همراه باشد و تمام سطوح شهرداری از پایین ترین تا بالاترین را دربرگیرد. رئیس کمیسیون خدمات شهری شورای اسلامی کلانشهر اراک اضافه کرد: مجلس نیز به این نتیجه رسیده که آفت اصلی مدیریت غلبه نگرش های سنتی مدیریتی و بسته شدن تمامی مسیرها برای تخصص گرایی و اظهار نظر شخصی مدیران در مدیریت سازمان ها است.محمدی اظهار داشت: شاید به جای شعارهای بزرگ نیاز به اقدامات کوچک و موثر باشد و به جای  مشاورانی از جنس اقوام، نیاز به مشاوره با متخصصان و عمل به نظر متخصصان و نه تاکید بر نظرهای شخصی باشد.این عضو شورای اسلامی کلانشهر اراک اضافه کرد: راه برون رفت از شرایط کنونی چیزی جز جوان گرایی و تخصص گرایی نیست.محمدی تصریح کرد: در هفته های اخیر تعداد زیادی از شهروندان برای ساخت و سازهای غیر مجاز مراجعاتی داشته اند که این مهم  سبب بازدیدهای میدانی شده که مشخص شد تفویض اختیار به مناطق خوب است اما نیاز به ساختار دارد و اگر تفویض اختیار به ناکارآمدی یک سیستم منجر شود غیرمنطقی و غیرقابل دفاع است.وی عنوان کرد: به عنوان یکی از اعضای این شورا به امضای استیضاح شهردار پایبند هستم و این مهم را دنبال می کنم.شهردار اراک نیز در این نشست گفت: مباحثی که از سوی اعضای شورای شهر مطرح می شود دغدغه به جایی است و به عنوان نمایندگان مردم باید مسائل را پیگیری کنند و شهرداری هم باید ضمن پیگیری مسائل، پاسخگوی اعضای شورا و مردم باشد.«داود تاجران» افزود: مراجع قضایی هوشیار و دقیق هستند و اتفاقات رخ داده در شهرداری اراک توسط آنها در حال بررسی است اما بیان صحبت های تکراری موجب بدبینی به کارکنان شهرداری می شود.شهردار اراک ادامه داد: در ارتباط با مسئله شفاف سازی که از سوی اعضای شورای شهر مطرح می شوند، چقدر به سایت شهرداری مراجعه شده است، انتظار است خبرنگاران به سایت شهرداری مراجعه کنند، اگر قسمت هایی انجام نشده، یک نرم افزار است که باید تعریف شود.وی گفت: 400 میلیارد ریال مسئله در شهرداری اراک وجود دارد که باید به آنها رسید اما نباید با تشویش اذهان عمومی باشد و مراجع قضایی باید این موارد را پیگیری کند، نباید ذهن مردم مشوش شود.یکی از اعضای شورای اسلامی کلانشهر اراک نیز گفت: اعضای شورای شهر به عنوان نماینده مردم زیر سئوال هستند که چرا از شهردار سئوال کرده اند.پیمان رشیدی بیان کرد: تک تک اعضای شورای شهر نماینده مردم هستند و حق دارند که از شهردار در خصوص تضییع حقوق مردم سئوال کنند.یکی دیگر از اعضای شورای اسلامی کلانشهر اراک نیز گفت: بحثی در شهرداری مطرح است سیستم قضایی ورود پیدا کرده و هنوز هیچ اتهامی ثابت نشده است.«علیرضا مرادی» افزود: نباید همه هجمه ها به سوی شهردار باشد و باید اجازه داد مقام قضایی اظهار نظر کند.وی بیان کرد: تهاتری که مطرح است، برای آن مفاصا حساب صادر نشده و تنها برای 38 میلیارد ریال آن مفاصا حساب صادر شده و جلوی بقیه تهاتر گرفته شده است، هیچ حقی از مردم تضییع نشده، اما در جایی تخلفی صورت گرفته که باید از سوی مقام قضایی پیگیری شود.این عضو شورای اسلامی کلانشهر اراک اضافه کرد: هنوز هیچ اتهامی ثابت نشده و برخی از نشریات مطلب می زنند که مدیران شهرداری چنان کرده اند.یکی دیگر از اعضای شورای اسلامی کلانشهر اراک نیز گفت: اتفاقاتی در شهرداری اراک اتفاق افتاده اما باید در یک فضای آرام، با حفظ آبروی افراد و شناخت ریشه های فساد موضوع را بررسی و ریشه های فساد را خشکاند.«ایرج رضایی» افزود: التهاب فضا به نفع مردم، نظام و جامعه نیست و شرایط ایجاد شده موجب ناراحتی همه شده اما باید موارد پیگیری شده از طریق مراجع قضایی به مردم اطلاع رسانی شود.وی بیان کرد: ورود زودهنگام در برخی مواقع باعث می شود که سرنخ ها گم شود و در مورد هر شخص طبق قانون اساسی، قانون فصل الخطاب است، اگر هر فردی جرمی مرتکب شده باشد، باید پاسخگو باشد.شهردار اراک نیز ادامه داد: اعضای شورای شهر در خصوص مسائلی که در شهرداری اتفاق افتاده باید به آبروی سه هزار و 300 نفر از کارکنان شهرداری توجه کنند.شهردار اراک اضافه کرد: باید اجازه  داد مراجع قضایی کار خود را انجام دهند و سرنخ هایی پیدا شده، افراد جدیدی در این پرونده مورد پیگرد قرار گرفته اند.در نشست صحن علنی شورای اسلامی کلانشهر اراک واگذاری بهره برداری از کشتارگاه دام اراک به بخش خصوصی از طریق فراخوان عمومی و نحوه واگذاری 39 دستگاه اتوبوس جدید شهرداری از طریق کمیسیون ماده 14 مصوب شد.کلانشهر اراک مرکز استان مرکزی است و در این شهر بیش از 520 هزار نفر جمعیت زندگی می کند.3005/3075            "}