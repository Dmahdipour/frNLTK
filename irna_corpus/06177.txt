{"onTitr":"","titr":" شوراها جهت پیگیری مطالبه های مردم به وظیفه نظارتی عمل کنند","describe":" ارومیه- ایرنا- رییس کمیسیون نظارت شورای اسلامی شهر ارومیه مهمترین وظیفه اعضای شورا را نقش نظارتی آنان دانست و گفت: پیگیری مطالبه های شهروندان بدون عمل به وظیفه نظارتی ممکن نیست.", "text":"به گزارش ایرنا عبدالرحمن نقشین روز یکشنبه در جلسه کمیسیون نظارت و پیگیری شورای اسلامی شهر ارومیه بیان کرد: این کمیسیون پیگیری مصوبه های شورا و مطالبه های مردم را مد نظر قرار می دهد و به گزارش های مردمی رسیدگی می کند.وی با تاکید بر اینکه نظارت صحیح منجر به ارتقای سطح آگاهی در جامعه می شود، افزود: با نظارت صحیح و به موقع بسیاری از مشکلات شهری رفع می شود.'نقشین' با بیان اینکه کنترل و جلوگیری از ساخت و سازهای غیرمجاز از مقوله‌های مهمی است که مسوولان باید مورد توجه قرار دهند، گفت: فرآیند توسعه و پیشرفت شهر‌ و خدمات رسانی مطلوب به مردم باید از راه قانونی هموار گردد و امورات مهم و حیاتی مردم معطل نماند.حسین بخشایشی، عضو کمیسیون نظارت و پیگیری شورای اسلامی شهر ارومیه نیز در این جلسه گفت: امروز متاسفانه پروژه های سرمایه گذاری شهرداری ارومیه نسبت به گذشته از پیشرفت قابل قبولی برخوردار نیست.وی افزود: مدیریت شهری در نظر داشت تا پروژه های استحصال انرژی از زباله، ساخت پل های سطح شهر، سرویس های بهداشتی و پروژه سلول های خورشیدی را اجرایی کند که متاسفانه تا به امروز عملی نشده است.بخشایشی با بیان اینکه پیشرفت طرح های شهری در سه سال گذشته قابل قبول نبوده است، بیان کرد: اگر در جذب سرمایه موفق نباشیم، این روند ادامه دار خواهد بود.یکی دیگر از اعضای شورای اسلامی شهر ارومیه از شهرداری ارومیه خواست تا از طرح های سرمایه گذاری همچون 'اوریاد' حمایت کند و اضافه کرد: اگر نسبت به این طرح ها بی تفاوت باشیم، سرمایه گذاران رغبتی برای مشارکت در طرح های مدیریت شهری ارومیه نخواهند داشت.عادل فتاحی با بیان اینکه طرح های سرمایه گذاری شهرداری ارومیه راضی کننده نیست، گفت: این طرح ها باید هرچه سریع تر آسیب شناسی شود.وی همچنین بر ضرورت تعریف درآمد پایدار برای شهرداری ارومیه تاکید کرد.به گزارش ایرنا، مصوبه های پیشنهادی در 38 امین جلسه کمیسیون نظارت و پیگیری شورای اسلامی شهر ارومیه به صحن این شورا ارجاع داده شد.3214/3072            "}