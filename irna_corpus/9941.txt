{"onTitr":"","titr":" مجوز استقرار 33 موکب اربعین  استان مرکزی صادر شد","describe":" اراک - ایرنا - رئیس ستاد بازسازی عتبات عالیات استان مرکزی گفت: مجوز استقرار 33 موکب اربعین حسینی توسط این استان صادر شده و مراحل اجرایی صدور مجوز برای  سه موکب دیگر در دست انجام است.", "text":"به گزارش ایرنا، «خلیل نجفی» روز چهارشنبه در نشست گردهمایی مسئولان موکب های 36 گانه استان مرکزی افزود: موکب های این استان برای خدمت رسانی به زائران حسینی در اربعین امسال پیش بینی شده که 28 موکب در خاک عراق و هشت موکب در ایران برپا می شود.وی بیان کرد: 12 موکب استان مرکزی در عراق در مسیر نجف، پنج موکب در کربلا، یک موکب در کاظمین و 10 موکب در مسیر نجف تا کربلا دایر می شود.رئیس ستاد بازسازی عتبات عالیات استان مرکزی ادامه داد: موکب های این استان در داخل ایران نیز در ساوه، مهران و 6 موکب از ابراهیم آباد اراک تا توره ایجاد می شود.نجفی اظهار داشت: 430 نفر در موکب های استان مرکزی در داخل ایران و یکهزار و 500 نفر در موکب های داخل عراق به زائران اربعین حسینی خدمت رسانی می کنند که این افراد به جز عوامل ستادی است.وی عنوان کرد: بر اساس تقسیم بندی کشوری، فعالیت موکب های اربعین حسینی در استان های مختلف باید به صورت متمرکز باشد تا بتوان از ظرفیت های مختلف بیشترین بهره گیری را کرد.رئیس ستاد بازسازی عتبات عالیات استان مرکزی اضافه کرد: فعالیت و عملکرد موکب داران این استان در سال های گذشته مناسب و مطلوب است و امید می رود خدمت رسانی به زائران در اربعین حسینی امسال نیز به بهترین شکل ممکن انجام شود.نجفی تاکید کرد: داشتن گذرنامه و ویزا برای زائران حسینی در آیین اربعین یک الزام و ضرورت است که باید زائران به این مهم توجه جدی داشته باشند.وی گفت: ویزای اربعین امسال بر اساس 41 دلار با نرخ بیش از 70 هزار ریال تعیین شده است.دبیر ستاد اربعین حسینی استان مرکزی نیز در این نشست گفت: آیین اربعین حسینی عبادی و سیاسی و بزرگترین اجتماع بشری دنیا است.«محسن امیدی» افزود: بنا به دستور استاندار مرکزی، تمام توان و اختیارات لازم در ستاد اربعین حسینی این استان به کار گرفته شده است.وی بیان کرد: رایزنی در خصوص تامین روغن برای موکب داران این استان صورت گرفته و ضمن رفع مشکل تامین آرد، شکر نیز به قیمت مصوب دولتی در اختیار موکب داران قرار می گیرد و تامین گوشت و برنج نیز در حال رایزنی است.دبیر ستاد اربعین حسینی استان مرکزی ادامه داد: نقاط ضعف برنامه های اربعین سال گذشته شناسایی شده  و تلاش برای رفع آن ها با جدیت صورت گرفته است و نقاط قوت نیز در برنامه های امسال تقویت می شود.امیدی عنوان کرد: سعادت خدمت به زائران حسینی نصیب هر فردی نمی شود و افرادی که در این عرصه وارد شده اند باید قدر خود را بدانند و تمام تلاش خود را برای خدمت به منت به زائران به کار گیرند.وی گفت: ترویج فرهنگ اربعین امری ضروری است که باید با شیوه های مختلف مورد توجه قرار گیرد.دبیر ستاد اربعین حسینی استان مرکزی افزود: زائران و مسئولان و درست اندرکاران در موکب های مختلف این استان در کشور عراق باید به سنت ها و ارزش های ملت و دولت عراق احترام گذارند و قوانین این کشور را رعایت کنند.در نشست گردهمایی مسئولان موکب های 36 گانه استان مرکزی مسائل و مشکلات مختلف مطرح و تدابیر لازم برای حل آن ها را بیان شد.استان مرکزی با 12 شهرستان دارای بیش از یک میلیون و 400 هزار نفر جمعیت است.3005/6013/            "}