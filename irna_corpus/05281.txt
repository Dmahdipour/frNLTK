{"onTitr":"","titr":" انتخابات ریاست جمهوری برزیل به دور دوم کشیده شد","describe":" تهران – ایرنا - «ژایر بولسونارو» نامزد راست افراطی حزب «سوسیال لیبرال» و «فرناندو حداد» نامزد حزب کارگر برزیل با کسب بیشترین آرا در رای‌گیری روز یکشنبه، به دور دوم انتخابات ریاست جمهوری این کشور راه یافتند.", "text":"به گزارش ایرنا، با پایان یافتن تقریبی شمارش آرا، بولسونارو با نزدیک به 46 درصد در جایگاه نخست قرار گرفت و حداد هم با کسب حدود 29 درصد آرا، در رتبه دوم ایستاد.با توجه به اینکه هیچ یک از نامزدها موفق به کسب اکثریت قاطع آرا نشدند، دور دوم انتخابات با حضور دو نامزد برتر در تاریخ 28 اکتبر (6 آبان) برگزار خواهد شد.بولسونارو یک نظامی سابق و عضو محافظه‌کار پارلمان برزیل است که در یک سال و نیم گذشته با اتخاذ مواضعی جنجالی، به «ترامپ برزیل» شهرت یافته است.این نامزد راست افراطی همچون رئیس جمهوری آمریکا، میانه خوبی با رسانه‌ها ندارد و از جمله مدافعان تسهیل قوانین تجاری و رونق دادن بازار تجارت اسلحه است. رقیب بولسونارو یعنی «فرناندو حداد» از حزب کارگر، معاون «لوئیس ایناسیو لولا داسیلوا» رئیس جمهوری اسبق برزیل بود و با نظر او وارد رقابت‌های انتخاباتی شد.داسیلوا خود تا چند ماه پیش قصد شرکت در انتخابات را داشت، اما به موجب صدور حکم 12 سال زندان برای او به اتهام فساد مالی و با وجود پیشتازی در نظرسنجی‌ها، ناچار به کناره‌گیری شد. همزمان با انتخابات ریاست جمهوری برزیل، انتخابات مجلس نمایندگان و سنای این کشور هم برگزار شد که تاکنون درصد کمی از آرای آن شمارش و اعلام شده است. بر اساس شمارش اولیه آرا، احزاب «جنبش دمکراتیک» و «سوسیال دمکراسی» تعداد بیشتری از کرسی های سنا را از آن خود کرده‌اند و پس از آن‌ احزاب «سوسیالیست» و «کارگران دمکراتیک» قرار دارند. برزیل از زمان استیضاح «دیلما روسف» رئیس جمهوری پیشین این کشور در سال 2016 تاکنون صحنه تنش‌های سیاسی و چالش‌های اقتصادی بوده است.شبس ** 9386 **1613            "}