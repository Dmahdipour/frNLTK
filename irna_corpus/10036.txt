{"onTitr":" آخرین اخبار شکایت از نقدی و شریعتمداری    ","titr":" رئیس دولت اصلاحات از کریمی‌قدوسی شکایت کرد","describe":" تهران- ایرناپلاس- وکلای رئیس دولت اصلاحات ضمن بیان توضیحات درباره سرنوشت شکایت رئیس دولت اصلاحات از رئیس پیشین سازمان بسیج مستضعفین و مدیر مسئول روزنامه کیهان، خبر دادند که این هفته نیز از جواد کریمی قدوسی، نماینده مشهد به‌دلیل اتهام به رئیس جمهوری اسبق شکایت کرده‌اند.", "text":"رئیس دولت اصلاحات سال 95 از محمدرضا نقدی، رئیس پیشین سازمان بسیج مستضعفین، شکایت کرد. نقدی مدعی شده بود خاتمی برای «کار سیاسی» از عربستان پول گرفته است. سیدمحمد خاتمی همچنین از حسین شریعتمداری، مدیرمسئول روزنامه کیهان که مدعی شده بود رئیس دولت اصلاحات با جرج سورس دیدار کرده است، شکایت کرده بود. حالا بعد از گذشت قریب به دو سال از طرح این شکایات، وکلای خاتمی درباره سرنوشت آنها توضیح می‌دهند. مشروح گفت‌وگوی کوتاه ایرناپلاس با «سیدمحمد انجام» و «رضا باقری»، وکلای رئیس دولت اصلاحات در ادامه می‌آید:ایرناپلاس: طرح شکایت آقای خاتمی از سردار نقدی به کجا رسید؟ آیا ایشان تا به حال در مراحل بازپرسی یا جلسات دادگاه حاضر شده است؟رضا باقری: طرح شکایت علیه سردار نقدی در سال 95 انجام گرفت و دقیقاً پرونده در تاریخ چهارم مرداد 1395 به شعبه دوم بازپرسی دادسرای رسانه و فرهنگ ارجاع شد. در دی‌ماه همان سال یعنی در تاریخ 22 دی 1395 ابلاغیه برای سردار نقدی ارسال شد ولی در این مدت، یعنی 21 ماه آقای نقدی احضار نشده و تنها لایحه‌ای به شعبه ارسال کرده است و نه‌تنها به نظر ما پاسخی به اتهامات نداده‌اند، بلکه چندین تهمت، افترا و اهانت دیگر هم به موکل وارد کرده‌اند. البته شعبه رسیدگی‌کننده، پیگیری‌های زیادی به‌عمل آورده ولی به هر دلیل و علت، متأسفانه پرونده هیچ پیشرفتی نداشته است.ایرناپلاس: شکایت آقای خاتمی از حسین شریعتمداری به کجا رسیده است؟محمد انجام: درخصوص شکایت علیه آقای شریعتمداری راجع به ادعای کذب ایشان مبنی بر دیدار جناب خاتمی با جورج سورس باید گفت علی‌رغم تفهیم اتهام به ایشان و صدور قرار تأمین کیفری (هر چند خفیف‌ترین قرار) لیکن به جهت مطالبه پرونده مذکور توسط دادستان محترم تهران از آن تاریخ تاکنون پرونده به شعبه رسیدگی‌کننده بازنگشته و مراجعات و مکاتبات این‌جانب نیز بدون پاسخ باقی مانده است و کماکان در دفتر دادستان محترم است و منتهی به کیفرخواست نشده است.ایرناپلاس: از روند بررسی این شکایت‌ها، رضایت داشته‌اید؟رضا باقری: چگونه ممکن است از چنین روندی رضایت داشته باشیم؟! ما اخیراً مراتب نارضایتی خودمان را به بازپرس محترم هم منعکس کردیم. ایشان هم با سعه‌صدر برخورد کردند و پیگیری‌های دیگری را به عمل آوردند که امیدواریم این بار به نتیجه برسد. البته ما بیش از آنکه از تضییع حقوق قانونی و شهروندی جناب آقای خاتمی ناخرسند باشیم، نگران تضعیف دستگاه قضایی به‌عنوان ملجأ و پناهگاه شهروندان هستیم، ولی ناامید نیستیم.ایرناپلاس: اخیراً آقای کریمی قدوسی هم درباره آقای خاتمی صحبت کرده‌اند.محمد انجام: بله، با توجه به اختیارات دریافتی از سوی جناب خاتمی، شکایتی را تهیه و ظرف هفته جاری ثبت دستگاه قضایی نموده‌ایم که امیدواریم مرجع محترم قضایی عادلانه اقدام به رسیدگی و احقاق حق نماید.به گزارش ایرناپلاس، به تازگی نیز جواد کریمی قدوسی، نماینده مشهد اتهام عجیبی به رئیس دولت اصلاحات وارد کرده و مدعی شده است: «محمد خاتمی یکی از مهره‌های برجسته فتنه 88، در آن ایام جهت جلب حمایت سعودی برای نامزدی میرحسین به ریاض می‌رود و با ملک عبدالله دیدار می‌کند. در آن جلسه عبدالله خطاب به خاتمی می‌گوید: چرا ایران در منطقه و کشورهای عربی فعال است، می‌خواهید دستور بدهم ایران را روی سرتان خراب کنند؟ خاتمی در پاسخ می‌گوید: اعلی حضرتا در صورت رأی آوردن ما، از هر کجا که امر بفرمایید خارج می‌شویم.»گزارش از زینب نورانیان**اداره کل اخبار چندرسانه‌ای**ایرناپلاس**            "}