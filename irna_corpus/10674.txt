{"onTitr":"","titr":" سرمربی استقلال خوزستان:داوران با تیم ما رفتار مهربانی ندارند","describe":" اهواز - ایرنا - سرمربی تیم استقلال خوزستان گفت: داوران در طول این فصل تاکنون با تیم ما رفتار مهربانه ای نداشته و ما از این موضوع بسیار متضرر شدیم اما برعکس با رقیبان ما خیلی مهربان تر برخورد می کنند.", "text":"داریوش یزدی روز سه شنبه در گفت و گو با خبرنگار ایرنا با اشاره به بازی تیمش مقابل نفت آبادان در مرحله یک هشتم جام حذفی، افزود: داور این بازی خوزستانی است لذا امیدوارم این دیدار که تمام عوامل آن خوزستانی هستند جذاب و تماشاگرپسند باشد و همه به ویژه داوران سربلند از میدان خارج شوند. وی با بیان اینکه در طول هفته اخیر روی مسایل روحی و روانی بازیکنان کار کردیم بیان کرد: پس از شکست برابر ذوب آهن روحیه بازیکنان تضعیف شده بود اما با صحبت هایی که انجام دادیم بازیکنان این موضوع را فراموش کردند و به خوبی در حال تمرین هستند.یزدی با اشاره به اینکه در جام حذفی با قدرت ظاهر می شویم گفت: همه تیم هایی که در جام حذفی حضور پیدا می کنند به دنبال شکست رقیبان خود هستند و ما نیز از این قاعده مستثنی نبوده و در هر بازی به دنبال برد هستیم.وی بازی بین تیم های خوزستانی را جذاب و تماشاگرپسند دانست و افزود: امیدواریم این بازی به لحاظ فنی در سطح بالایی برگزار شود. تیم نفت آبادان اگر چه به لحاظ نتیجه گیری تاکنون خوب عمل نکرده اما به لحاظ کیفی، بازی های خوبی ارایه داده است.یزدی ادامه داد: شناخت خوبی از این تیم داریم و روی نقاط ضعف و قوت آنها کار کردیم، امیدواریم نهایت استفاده را ببریم و پیروز میدان شویم.سرمربی تیم استقلال خوزستان افزود: علاقه مند هستیم که در جام حذفی از بازیکنانی که در لیگ کمتر به میدان رفته اند، استفاده کنیم اگر چه سطح بازیکنان ما از لحاظ فوتبالی نزدیک به هم است؛امیدوارم بازیکنان جوان ما از این فرصت به خوبی استفاده کنند و خود را به فوتبال کشور معرفی کنند.وی در پاسخ به این پرسش که چرا هواداران از بازی های نمایندگان استان در لیگ و جام حذفی استقبال نمی کنند گفت: امکانات در ورزشگاه ها و مسایل رفاهی که باید در اختیار یک هوادار قرار داده شود، در ورزشگاه های ما دیده نمی شود و این موضوع باعث می شود که هواداران کمتر به ورزشگاه بروند. نگرفتن نتیجه تیم های استان نمی تواند دلیلی مناسبی برای حضور نیافتن تماشاگران باشد زیرا با وجود قهرمانی استقلال خوزستان و فولاد در فصل های گذشته باز هم حضور هواداران کم رنگ بود.یزدی با اشاره به اینکه به دنبال حذف نفت آبادان هستیم بیان کرد: در مقابل نفت آبادان مصدوم و محروم نداریم و برای بازی آماده هستیم، امیدواریم بازی خوبی برگزار شود و هواداران لذت ببرند.به گزارش ایرنا دیدار بین تیم های استقلال خوزستان و نفت آبادان در مرحله یک هشتم نهایی جام حذفی از ساعت 18:30 روز 12 مهر در ورزشگاه غدیر اهواز برگزار می شود.9879/ 6037            "}