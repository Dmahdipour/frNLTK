{"onTitr":"","titr":" بوسنی و هرزگوین در آستانه انتخابات عمومی","describe":" بلگراد-ایرنا- مردم بوسنی و هرزگوین در انتخابات عمومی که یکشنبه آینده برگزار می شود، اعضای شورای ریاست جمهوری، مجلس ملی و مجالس قانوگذاری مسلمانان، کروات ها و صرب ها را انتخاب می کنند.", "text":"به گزارش پنجشنبه شب ایرنا، بر اساس اطلاعات کمیسیون انتخابات بوسنی و هرزگوین ، 3 میلیون و 278 هزار و 908 نفر واجد شرایط می توانند در این انتخابات رای بدهند که از این تعداد  2 میلیون و 92 هزار و 336 نفر از فدراسیون بوسنی و یک میلیون و 260 هزار و 597 نفر از جمهوری صرب ها هستند.برای سمت شورای ریاست جمهوری بوسنی و هرزگوین 15 نفر شامل 6 بوشنیاک ( مسلمانان)، 5  کروات و 4  صرب  نامزد شده اند.برای رقابت در انتخابات عمومی در بوسنی و هرزگوین در مجموع 72 حزب سیاسی و 39  نامزد مستقل ثبت نام کرده اند.میلوراد دودیک رئیس جمهور کنونی جمهوری صرب های بوسنی و هرزگوین برای احراز مقام عضو صرب در شورای ریاست جمهوری این کشور نامزد شده است که بیشترین شانس پیروزی را دارد.همچنین برای این مقام ملادن ایوانیچ از جمهوری صرب ها که اکنون عضو صرب شورای ریاست جمهوری این کشور است برای دومین بار خود را در این سمت نامزد کرده است.برای مقام رئیس جمهوری صرب های بوسنی و هرزگوین  37 نفر نامزد شده اند.این انتخابات هشتمین انتخابات عمومی در بوسنی و هرزگوین از زمان امضای توافق نامه صلح دیتون در سال 1995 میلادی است. تبلیغات انتخاباتی بطور رسمی از 7 سپتامبر (16 شهریور )یعنی یک ماه قبل از برگزاری انتخابات شروع شده است. در این انتخابات نیز نمایندگان اقلیت های ملی مانند انتخابات گذشته نمی توانند بعنوان اعضای شورای ریاست جمهوری انتخاب شوند، هر چند که حکم دادگاه اروپایی حقوق بشر در استراسبورگ در سال جاری انتخاب این امر را بلامانع دانسته است. این انتخابات حدود 4.3 میلیون یورو هزینه دارد که شورای اروپا و سازمان امنیت و همکاری های اروپا کمک مالی این انتخابات را تامین می کنند. بوسنی و هرزگوین در اول مارس 1992 از یوگسلاوی سابق اعلام استقلال کرد و در همین سال توسط سازمان ملل به عنوان کشوری مستقل به رسمیت شناخته شد. این کشور پس از جنگ های داخلی میان سه گروه نژادی بوسنیایی، صرب و کروات که سر انجام با دخالت سازمان ملل و استقرار نیروهای حافظ صلح پایان یافت. براساس پیمان صلح دیتون این کشور از دو بخش جمهوری صرب ها و یک بخش مسلمان و کروات نشین به نام فدراسیون بوسنی و هرزگوین با 10 استان تشکیل شده است. صرب های بوسنی و هرزگوین که بیش از یک میلیون نفر از جمعیت این کشور تشکیل می دهند، در چارچوب جمهوری صرب ها در این کشور در بیشتر زمینه ها سیاستی مستقل و با صربستان در تمامی زمینه ها بخصوص همکاری های اقتصادی و تجاری رابطه بسیار نزدیکی دارند. پس از امضای توافق نامه دیتون در سال 1995 میلادی، شورای ریاست جمهوری بوسنی و هرزگوین نهادی اجرایی و متشکل از سه عضو مسلمان، کروات و صرب گردید. این سه عضو از میان نامزدهای احزاب و توسط رای مردم برای یک دوره چهار ساله انتخاب می شوند که هریک به مدت دو دوره غیر متوالی هشت ماهه ریاست شورا را بر عهده دارند. در آخرین انتخابات عموی در بوسنی و هرزگوین که در 20 مهر 1393 مطابق با 12 اکتبر 2014 برگزار شد حزب اقدام دمکراتیک به ریاست باقر عزت بگوویچ بیشترین آرای بوشنیاک ها و ائتلاف برای تغییرات به رهبری ملادین ایوانیچ بیشترین آرای صرب ها و حزب جامعه دمکراتیک کروات به رهبری دراگان چوویچ بیشترین آرای کروات ها را بدست آوردند. شورای ریاست جمهوری نیز باقر عزت بگوویچ از حزب اقدام دمکراتیک، ملادین ایوانیچ از ائتلاف برای تغییرات و دراگان چوویچ از جامعه دمکراتیک کروات، به ترتیب به عنوان عضو مسلمان، صرب و کروات شورای ریاست جمهوری انتخاب شدند. انتخابات شورای ریاست جمهوری با رای گیری مستقیم رای دهندگان واجد شرایط (شهروندان بالای 18 سال) برگزار می گردد، در بخش فدراسیون دو عضو بوشنیاک و کروات و در جمهوری صربسکا یک نماینده صرب برای این شورا انتخاب می شوند. شبس**اروپام**436** 1917            "}