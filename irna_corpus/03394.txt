{"onTitr":"","titr":" اکثر مدارس فرسوده کردستان همچنان استفاده می شوند","describe":" سنندج - ایرنا - مدیرکل سازمان نوسازی، توسعه و تجهیز مدارس کردستان گفت: در حال حاضر 30 درصد مدارس شهری و روستایی استان فرسوده و غیراستاندارد است ضمن اینکه از اکثر این مدارس بدلیل کمبود فضا استفاده می شود.", "text":"ماجد احمدی روز سه شنبه با اشاره به جانباختن دانش آموز کلاس اول ابتدایی در روستای گرماش بدلیل تخریب دیوار حیاط مدرسه در گفت و گو با خبرنگار ایرنا اظهار داشت: ساختمان مدرسه مذکور فرسوده و غیراستاندارد و ساخت آن به سال 59 بر می گردد و استفاده از آن از روی ناچاری و فقط بدلیل نبود فضای آموزشی بوده است.وی افزود: این مدرسه دارای سه کلاس درس است که 2 کلاس آن کاملا غیر استفاده بود و 13 دانش آموز چند پایه در یک کلاس باقی مانده مشغول به تحصیل هستند.مدیرکل نوسازی، توسعه و تجهیز مدارس کردستان تاکید کرد: عمر مفید ساختمان های آموزشی حدود 30 سال است در حالیکه حدود 40 سال از احداث این مدرسه می گذرد و همین فرسودگی ساختمان منجر به وقوع چنین حادثه تلخ و ناگواری شد.وی با بیان اینکه یک هزار و 73 مدرسه با سه هزار و 637 کلاس درس در این استان نیازمند تخریب و نوسازی است، گفت: این تعداد 30 درصد کل مدارس شهری و روستایی استان را شامل می شود که تعدادی از این مدارس تخریب شده ولی بیشتر آنها در حال استفاده هستند.احمدی افزود: برای تخریب و نوسازی این مدارس یک هزار و 986 میلیارد و 371 میلیون ریال اعتبار نیاز است ضمن اینکه تعهد خیران برای مدرسه سازی و توسعه و تجهیز مدارس این استان در بیستمین جشنواره خیرین مدرسه ساز، 182 میلیارد و 900 میلیون ریال بوده که 160 میلیارد ریال آن محقق شده است.مدیرکل نوسازی، توسعه و تجهیز مدارس کردستان یادآور شد: در سال جاری 160 مدرسه با یک هزار و 80 کلاس درس با زیربنای 115 هزار و 989 متر مربع در استان مقاوم سازی شده است.وی همچنین به پروژه های آموزشی در دست احداث استان اشاره کرد و گفت: 153 پروژه آموزشی با 884 کلاس درس و 147 هزار و 198 مترمربع زیربنا در استان در دست اجراست که تعداد زیادی از این پروژه ها نیمه تمام است.احمدی با بیان اینکه تاکنون 482 میلیارد و 13 میلیون ریال اعتبار برای این مدارس هزینه شده است، اضافه کرد: 50 درصد اعتبارات هزینه ای برای این مدارس توسط سازمان نوسازی و 50 درصد نیز از سوی خیران تامین می شود.مدیرکل آموزش و پرورش کردستان نیز در این زمینه اظهار داشت: در حال حاضر یک سوم مدارس استان غیراستاندارد هستند که مدرسه روستای گرماش نیز یکی از این مراکز آموزشی فرسوده و غیر استاندارد است.رشید قربانی افزود: از مجموع مدارس استان بیش از یک هزار مدرسه تخریبی و غیراستاندارد و 900 مورد نیز نیازمند مقاوم سازی است و بدلیل کمبود فضای آموزشی در استان از تعدادی هنوز استفاده می شود.وی با بیان اینکه مقاوم سازی و نوسازی مدارس نیازمند اعتبارات زیادی است، گفت: سالانه از کل اعتباراتی عمرانی استان حدود 13 درصد برای نوسازی و مقاوم سازی مدارس اختصاص می یابد که با این میزان تنها می توان تعدادی از پروژه های نیمه کاره را تکمیل کرد.مدیرکل آموزش و پرورش کردستان یادآور شد: کارگروهی برای بررسی دلیل وقوع این حادثه تلخ تشکیل شده و در اولین فرصت دلیل وقوع این حادثه شناسایی و به اطلاع عموم مردم خواهد رسید.دنیا ویسی دانش آموز کلاس اول ابتدایی مدرسه روستای گرماش از توابع شهرستان سنندج روز گذشته بر اثر ریزش دیوار حیاط مدرسه جان خود را از دست داد.7348/9102            "}