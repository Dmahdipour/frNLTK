{"onTitr":" رئیس مجمع نمایندگان استان گیلان:    ","titr":" 250میلیاردریال به طرح تعریض جاده آستارا- اردبیل تخصیص یافت","describe":" آستارا - ایرنا - رئیس مجمع نمایندگان استان گیلان در مجلس شورای اسلامی گفت: تلاش ها و پیگیری ها جهت اخذ کد اعتبار ملی طرح بزرگ تعریض محور آستارا - اردبیل به نتیجه رسید و برای مرحله نخست آن، 250 میلیارد ریال از محل کمیسیون عمران و تلفیق بودجه اختصاص یافت.", "text":"ولی داداشی عصر سه شنبه در مصاحبه با خبرنگار ایرنا اظهار داشت: وزارت راه و شهرسازی و سازمان راهداری کشور با طرح پیشنهادی تعریض محور آستارا - اردبیل موافقت کرد و این طرح بزرگ و ملی در سه مرحله اجرا خواهد شد.نماینده مردم آستارا در مجلس شورای اسلامی خاطرنشان کرد: با توجه به تکمیل مطالعه مرحله نخست این طرح، به زودی کلنگ اجرای آن با حضور وزیر راه و شهرسازی یا رئیس سازمان راهداری کشور در آستارا به زمین زده خواهد شد و این مرحله که یک سوم کل طرح خواهد بود، تا محدوده بهارستان خاکبرداری و تعریض خواهد شد.وی ادامه داد: به محض پایان عملیات تعریض،  مرحله نخست،  مطالعات مراحل دوم و سوم نیز تکمیل و به ترتیب، اجرای آنها آغاز خواهد شد و با توجه به ملی بودن اعتبارات و اهمیت شاهراه آستارا - اردبیل در حمل و نقل شمال و غرب کشور، عملیات اجرای آن بدون وقفه ادامه خواهد یافت.داداشی بیان کرد: پیش بینی می شود برای مرحله نخست طرح، بالغ بر سه هزار میلیارد ریال و برای کل آن 10 هزار میلیارد ریال اعتبار ملی هزینه شود و احتمال دارد به خاطر حجم زیاد کار و ضرورت خاکبرداری و گشایش مسیرها مرحله نخست طرح یکسال زمان ببرد.وی اضافه کرد: محور مواصلاتی آستارا به اردبیل شاهراه ارتباطی شمال و غرب کشور است و با توجه به ظرفیت گردشگری و اقتصادی، فعالیت بندر، اداره کل گمرک، راه آهن بین المللی، افزایش روز افزون حجم تردد گردشگران داخلی و خارجی و حمل و نقل کالا در آستارا، تعریض محور ارتباطی این شهرستان با استان اردبیل ضرورتی انکار ناپذیر است و تحقق آن، علاوه بر رونق گردشگری و اقتصادی منطقه، در کاهش سوانح جاده ای و تسهیل عبور و مرور موثر خواهد بود.نماینده مردم آستارا در مجلس شورای اسلامی به خاطر موافقت وزارتخانه راه و شهرسازی با طرح پیشنهادی وی در خصوص تعریض محور آستارا - اردبیل، از وزیر مربوطه، رئیس سازمان راهداری کشور و همچنین نمایندگان استان اردبیل به علت پیگیری موضوع، قدردانی کرد و کلنگ زنی این طرح ملی در یک تا دو ماه آینده را، نقطه عطفی در تحولات عمرانی و توسعه منطقه دانست.محور آستارا-اردبیل به امتداد حدود 70 کیلومتر از مسیرهای ارتباطی استان های گیلان و اردبیل و شمال غرب کشور است و قسمت عمده آن به علت گذر از منطقه کوهستانی و پر پیچ و خم حیران آستارا، همواره حجم بالای تردد، کندی عبور و مرور و سوانح جاده ای را شاهد است.شهرستان مرزی بندر آستارا با 91 هزار نفر جمعیت در منتهی الیه غرب استان گیلان و همسایگی جمهوری آذربایجان قرار دارد و مرکز آن با جاذبه های گردشگری و اقتصادی، یکی از 20 شهر گردشگرپذیر ایران است. 7124 / 6030            "}