{"onTitr":" استاندار سمنان:    ","titr":" پرورش خلاقیت کودکان تضمین فردای کشور است","describe":" سمنان- ایرنا- استاندار سمنان گفت: آینده کشور با زمینه سازی امروز برای ظهور خلاقیت و استعدادهای کودکان تضمین می شود.", "text":"به گزارش ایرنا، سید شهاب الدین چاوشی روز شنبه در آیین آغاز برنامه های هفته ملی کودک در نمایشگاه «کلک طلایی» در مرکز فرهنگی‌هنری کانون پرورش فکری سمنان، با اشاره به کمبودهای دوران تحصیل کودکان و نوجوانان در گذشته، افزود: فرصت های خوبی برای کودکان و نوجوانان کشور با توجه به امکانات و تجهیزات در زمان حاضر وجود دارد. چاوشی، کودکان را مظهر خلاقیت برشمرد و ادامه داد: با استفاده از فرصت های به وجود آمده برای کودکان و نوجوانان جامعه، این قشر توانایی سازندگی برای کشور را دارند. استاندار سمنان بیان کرد: این استان رئیس جمهوری را پرورش داد که در دنیا با درخشش باعث نجات ایران اسلامی از بسیاری مشکلات و ناملایمات شد. وی با بیان این که کودکان نشانه هایی از خدا بر روی زمین هستند، خاطرنشان کرد: حرکت کودکان و نوجوانان در زندگی بر پایه فطرت است و کسانی که جویای خدا هستند باید پروردگار را در دل ها و چهره های کودکان جستجو کند. به گفته وی، انسان ها پرتویی از عظمت خداوند هستند که این بزرگی در وجود کودکان به خوبی جلوه گر است. استاندار سمنان، با طرح سوالی از کودکان و نوجوانان در مورد هویت تاریخی این استان، افزود: دانش آموزان می توانند با ارائه پاسخ در این زمینه به کانون پرورش فکری در مسابقه ' دارالمرحمه باید چه خصوصیاتی داشته باشد' شرکت کنند. استاندار سمنان یادآور شد: از دانش آموزان برگزیده در این مسابقه روز پنجشنبه در آیینی تجلیل می شود. به گزارش ایرنا، 14 تا 20 مهرماه هفته جهانی کودک است. در این آیین احمد همتی نماینده مردم شهرستان های سمنان، مهدیشهر و سرخه در مجلس شورای اسلامی، سعید ناجی معاون سیاسی امنیتی استانداری و امیر بینایی مدیرکل دفتر فرهنگی و اجتماعی استانداری و جمعی از مسوولان دستگاه های فرهنگی و اجتماعی سمنان حضور داشتند.شعار روزهای این هفته، 14 مهر «کودک، خانواده، سبک زندگی ایرانی‌اسلامی»، 15 مهر «کودک، محیط زیست و میراث فرهنگی»، 16 مهر روز جهانی کودک با عنوان «کودک، صلح، بازی و نشاط»، 17 مهر «کودک، رسانه و ارتباطات»، 18 مهر «کودک، آموزش، سلامت و ایمنی»، 19 مهر «کودکان با نیازهای ویژه، فرصت‌های برابر» و 20 مهر «کودک، کتاب و فرهنگ مطالعه» است. استان سمنان با جمعیت بیش از 702 هزار نفر جمعیت، 120 هزار دانش آموز دارد. 42 هزار و 851 کودک و نوجوان در مراکز 22 گانه فرهنگی هنری کانون پرورش فکری کودکان و نوجوانان استان سمنان عضویت دارند که از این تعداد 13 هزار و 870 نفر در روستا سکونت دارند، موجودی کتاب مراکز این کانون در استان اکنون 267 هزار جلد است که بر اساس برنامه ریزی تا پایان سال 97 به 400 هزار جلد می‌رسد.9891/6103            "}