{"onTitr":"","titr":" کاخ سفید توهین ترامپ به خبرنگار زن را لاپوشانی کرد","describe":" تهران- ایرنا - تارنمای شبکه خبری «سی ان ان» گزارش داد: کاخ سفید در رونوشتی که از آخرین کنفرانس خبری «دونالد ترامپ» رئیس جمهوری آمریکا منتشر کرد، توهین وی به خبرنگار شبکه ای بی سی را نادیده گرفت.", "text":"به گزارش روز چهارشنبه ایرنا از تارنمای خبری سی ان ان، در رونوشت اولیه ای که کاخ سفید از متن این کنفرانس خبری منتشر کرد، این طور نقل شده است که ترامپ لفظ «تشکر نکردن (Not thanking)» را برای «سیسیلیا وگا» خبرنگار ای بی سی نیوز به کار می برد این در حالی است که در ویدئویی که از این نشست خبری در دست است، وی وگا را به «فکر نکردن (Not thinking)» متهم می کند. توهینی که در روزهای اخیر جنجال آفرین شد. سی ان ان ادامه داد: ترامپ در کنفرانس خبری پس از انعقاد توافق تجاری با کانادا و مکزیک که در کاخ سفید برگزار شد، پس از آن که از وگا خواست سوال خود را مطرح کند، عنوان کرد که وی «از این که او را انتخاب کرده ام، شوکه شده است». متعاقب آن که وگا با نفی ادعای رئیس جمهور شروع به پرسیدن سوال خود کرد، ترامپ ادامه داد:«عیبی ندارد. می دانم که فکر نمی کنید. در واقع هیچوقت فکر نمی کنید!»ترامپ در ادامه رفتار اهانت آمیز خود با این خبرنگار آمریکایی، وقتی وگا شروع به پرسیدن سوالی در مورد برت کاوانا نامزد دیوان عالی آمریکا کرد، کلام وی را قطع کرده و با اصرار گفت که تنها به سوالات در مورد قرارداد تجاری جدیدی که با مکزیک و کانادا بسته است، پاسخ خواهد داد. به گزارش تارنمای این شبکه خبری، رونوشت تحریف شده مذکور دیروز سه شنبه رسما از سوی کاخ سفید اصلاح شد. اروپام**9418**1485            "}