{"onTitr":"","titr":" صادرات کالا از خراسان رضوی افزایش یافت","describe":" مشهد- ایرنا- ناظر گمرک خراسان رضوی گفت: ظرف شش ماه نخست امسال حجم صادرات کالا از گمرکات این استان در مقایسه با مدت مشابه پارسال در وزن 33 درصد و در ارزش 32 درصد افزایش یافت.", "text":"امید جهانخواه روز سه شنبه در گفت و گو با خبرنگار ایرنا افزود: در این مدت یک میلیون و 378 هزار تن کالا به ارزش یک میلیارد و 116 میلیون دلار از گمرکات خراسان رضوی به خارج از کشور صادر شد. وزن و ارزش صادرات کالاها در مدت مشابه پارسال به ترتیب یک میلیون و 36 هزار تن به ارزش 843 میلیون دلار بود.وی اظهار داشت: از کل ارزش صادرات غیرنفتی در شش ماه نخست امسال چهار میلیون و 326 هزار دلار از محل تجارت چمدانی و 34 میلیون و 201 هزار دلار از محل بازارچه های مرزی باجگیران و دوغارون صورت گرفته است. ناظر گمرک خراسان رضوی اقلام عمده صادراتی را 'زعفران، کف پوشهای منگوله باف، مواد نسجی، روغنهای سبک و فرآورده ها' و کشورهای مقصد عمده صادرات کالا از این استان را افغانستان، ترکمنستان، عراق و امارات اعلام کرد. وی گفت: در این مدت میزان واردات کالا نیز به خراسان رضوی 144 هزار تن به ارزش 176 میلیون دلار بود که در مقایسه با مدت مشابه سال قبل از نظر وزن هشت درصد و از نظر ارزش هفت درصد افزایش یافت. میزان واردات کالا به خراسان رضوی در شش ماه نخست پارسال 134 هزار تن به ارزش 164 میلیون دلار بود. جهانخواه افزود: پنبه، برنج، واگنهای روباز و واگنهای مخزنی اقلام عمده وارداتی امسال به خراسان رضوی بوده اند که از ترکیه، امارات متحده عربی، فدراسیون روسیه و پاکستان وارد استان شدند.وی ادامه داد: با توجه به مقایسه ارقام صادرات و واردات کالا در شش ماه نخست امسال، تراز بازرگانی خارجی گمرکات خراسان رضوی مثبت و معادل 940 میلیون دلار است. ناظر گمرک خراسان رضوی گفت: طی این مدت همچنین یک میلیون و 462 هزار و 757 نفر از طریق گمرکات مرزی استان و فرودگاه مشهد تردد داشتند که از این تعداد 735 هزار و 946 نفر وارد و 726 هزار و 811 نفر از استان خارج شدند.وی افزود: شمار مسافران ورودی به خراسان رضوی در این مدت نسبت به مدت مشابه پارسال دو درصد و شمار مسافران خروجی یک درصد افزایش داشت.خراسان رضوی پنج گمرک در لطف آباد، سرخس، باجگیران، دوغارون و مشهد و 2 بازارچه مرزی در تایباد در مرز افغانستان و باجگیران در مرز ترکمنستان دارد.7489/1858            "}