{"onTitr":" برای نخستین بار    ","titr":" کیوسک های هوشمند با اینترنت رایگان در تهران بهره برداری شد","describe":" تهران- ایرنا- مدیرعامل سازمان فناوری اطلاعات و ارتباطات شهرداری تهران اعلام کرد: کیوسک های هوشمند به عنوان یکی از پروژه های «تهران هوشمند» برای نخستین بار با قابلیت ارائه اینترنت وای فای رایگان در تهران به بهره برداری رسید.", "text":"به گزارش روز یکشنبه روابط عمومی این سازمان، محمد فرجود اظهارداشت: این کیوسک ها به منظور ارائه انواع خدمات دیجیتال شهری از جمله استفاده از اینترنت وای فای رایگان و انجام تراکنش‌های مالی شهری راه اندازی شده است. وی افزود: کیوسک‌های هوشمند شهری از جنس مبلمان شهری هستند و همانند دستگاه‌های ATM بانکی قابلیت نصب در معابر عمومی برای ارائه خدمات شهری و ارتباطی دارند. فرجود با بیان اینکه فاز آزمایشی این طرح با همکاری منطقه 2 شهرداری تهران راه‌اندازی شد گفت: امکان جست وجوی اماکن ورزشی، فروشگاه‌ها، مساجد و رستوران‌ها، استفاده از نقشه دیجیتال شهر تهران به منظور مسیریابی، مشاهده موجودی کارت بلیت الکترونیک و قابلیت شارژ این کارت‌ها بوسیله این کیوسک ها وجود دارد.وی ادامه داد: در این کیوسک‌ها علاوه بر این خدمات، اطلاع‌رسانی درباره وضعیت آب و هوا و مناسبت‌ها نیز انجام می شود و توسعه خدمات در جنبه‌های مختلف در اولویت توسعه این کیوسک‌هاست.مدیرعامل سازمان فاوای شهرداری تهران، نصب کیوسک‌های هوشمند شهری را یکی از زیرپروژه‌های برنامه تهران هوشمند و گامی رو به جلو در حوزه رسیدن به شهر هوشمند توصیف و بیان کرد: در مسیر حرکت به سمت «تهران هوشمند» پروژه‌های متعددی تعریف شده است که مانند این پروژه به ترتیب، عملیاتی خواهند شد و محدود به یک منطقه خاص از تهران هم نمی‌شود و در مناطق مختلف شاهد طرح‌های پایلوت تهران هوشمند خواهیم بود.وی اضافه کرد: محل نصب کیوسک‌های هوشمند شهری در فاز اول در محدوده میدان صنعت و مجتمع‌های تجاری میلاد نور، لیدوما و پلاتین است که در آینده‌ نزدیک تعداد بیشتری از این آنها در اماکن پر رفت و آمد مانند اماکن تجاری و گذرگاه‌های شلوغ شهر نصب می‌شوند.این مسئول شهرداری تهران خاطرنشان کرد: در آینده علاوه بر کارکرد ارائه خدمات به شهروندان از این کیوسک‌ها برای جمع آوری داده‌های شهری همچون وضعیت ترافیکی و میزان آلودگی هوا نیز می‌توان استفاده کرد.به گزارش ایرنا، هوشمندسازی یکی از مهمترین اولویت ها و محور فعالیت مدیریت شهری در دوره جدید عنوان شده است.تهرام/9353 / 1539            "}