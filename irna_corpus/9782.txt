{"onTitr":"","titr":" مدافع السد:پرسپولیس برخلاف تیم های ایرانی، هجومی بازی نکرد","describe":" تهران - ایرنا - «حمید اسماعیل» بازیکن تیم فوتبال السد قطر ضمن انتقاد از بازی تدافعی تیم پرسپولیس در دیدار سه شنبه شب، مصرانه معتقد است که تیمش توانایی جبران شکست 1 - صفر خانگی در بازی برگشت از نیمه نهایی لیگ قهرمانان آسیا مقابل پرسپولیس را دارد.", "text":"به گزارش ایرنا، تارنمای رسمی کنفدراسیون فوتبال آسیا (ای اف سی) روز چهارشنبه نوشت: تیم السد که پس از آخرین حضور خود در سال 2011 در فینال لیگ قهرمانان آسیا، برای تکرار این اتفاق آماده به نظر می رسید؛ بازی را در ورزشگاه جاسم بن حمد دوحه بسیار درخشان آغاز کرد و در اکثر زمان های دیدار بر بازی تسلط داشت، اما نتوانست از موقعیت های خود استفاده کند و طلسم هفت ساله ناکامی در راه رسیدن به فینال را بشکند.در واقع گل دقیقه 86 میهمان که از روی نقطه پنالتی به ثمر رسید، تاوان موقعیت هایی بود که قطری ها در جریان بازی از دست داده بودند. در این بین، اسماعیل در مصاحبه با ای اف سی اظهار داشت: ما بازی را تا دقایق پایانی کنترل کردیم، احساس می کردیم برخی از بازیکنان آن ها خسته شده اند، بنابراین سعی کردیم که تیم را جلو بکشیم و پیروزی را از آن خودمان کنیم، اما متاسفانه برعکس آن اتفاق افتاد. با این حال، از حالا به بازی در تهران و به دست آورن نتیجه مناسب فکر می کنیم.وی ادامه داد: تیم های ایرانی معمولا در برابر ما «باز» بازی می کردند، اما پرسپولیس در این دیدار کاملا تدافعی و بسته بود.نماینده قطر در مرحله گروهی این رقابت ها موفق شده بود در خانه پرسپولیس را با نتیجه 3 – 1 شکست دهد، اما با توجه به شکست 1 – صفر خارج از خانه، آن ها در بازی برگشت، به عنوان تیم دوم از گروه (C) راهی دور حذفی شدند.و حالا، مسوولیت شکست دادن شاگردان «برانکو ایوانکوویچ» در ورزشگاه آزادی آن هم برای نخستین بار در رقابت های فصل جاری لیگ قهرمانان، بر عهده قهرمان سال 2011 خواهد بود؛ تیمی که سه هفته دیگر برای برگزاری بازی برگشت به تهران سفر می کند.بازیکن السد در ادامه افزود: فکر می کنم آن ها در مقابل هواداران خودی، بازی هجومی تری را ارائه دهند و این اتفاق برای ما خوشایند خواهد بود، می توانیم از این موضوع به سود خود استفاده کنیم و نتیجه مورد نظرمان را بگیریم.اسماعیل تصریح کرد: البته، ما به اندازه ای که باید و شاید در این بازی خوب نبودیم، اما حالا برای ارائه نمایشی در سطح بالاتر با انگیزه ای زیاد به تهران می رویم و با پیروزی به دوحه باز می گردیم.وی گفت: خوشبختانه برای به دست آوردن آمادگی، زمان خوبی در اختیار داریم و السد تا آن زمان مسلما در وضعیت بهتری قرار خواهد داشت؛ نکته حائز اهمیت این است که به بخت های خود برای صعود کاملا باور داشته باشیم.این در حالی است که ژزوالدو پریرا سرمربی تیم السد، اظهار نظرهایی که ترکیب تیم را موجب شکست دانسته اند، رد کرد و در این باره اظهار داشت: ما با همان ترکیبی که در لیگ قطر به مصاف الریان رفتیم، در این بازی حاضر شدیم، با سه هافبک مرکزی و نتیجه خوبی گرفتیم.وی افزود: در این بازی  «حمزه صنهاجی» را به جای حمید اسماعیل برای تقویت خط حمله به بازی فرستادم، اما نتیجه نگرفتیم، نهایت سعی مان را کردیم، اما هیچ کدام از دو تیم بازی فنی قابل قبولی را ارائه ندادند.سرمربی پرتغالی السد در پایان خاطرنشان کرد: در حال حاضر تنها فکر ما پیروزی در تهران است، بازی کردن در برابر تقریبا 100 هزار هوادار، بی شک سخت خواهد بود. پرسپولیس با پیروزی که به دست آورد نسبت به ما برتری دارد، اما ما به توانایی های خود برای بازگشت و به دست آوردن نتیجه مناسب و رسیدن به فینال، ایمان داریم.تیم فوتبال پرسپولیس تهران سه شنبه شب در بازی رفت مرحله نیمه نهایی لیگ قهرمانان آسیا موفق شد با حساب یک بر صفر تیم پر ستاره السد قطر را شکست دهد و یک گام دیگر به فینال لیگ قهرمانان آسیا نزدیک شود. بازی برگشت دو تیم اول آبان ماه در ورزشگاه آزادی تهران برگزار خواهد شد.ورزشی**3991**1584            "}