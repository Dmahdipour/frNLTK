{"onTitr":"","titr":" 10هزار میلیارد برای انتقال آب به دریاچه ارومیه هزینه شده است","describe":" ارومیه- ایرنا- سرپرست معاونت هماهنگی امور عمرانی استانداری آذربایجان غربی گفت: تاکنون بیش از 10 هزار میلیارد ریال برای انتقال آب از جنوب آذربایجان غربی به دریاچه ارومیه هزینه شده است.", "text":"پیمان آرامون روز چهارشنبه در گفت و گو با خبرنگار ایرنا با بیان اینکه برای اتمام این طرح نزدیک به 10 هزار میلیارد ریال اعتبار نیاز است، بیان کرد: مشکلی در تامین اعتبار برای طرح انتقال آب از سد کانی سیب به دریاچه ارومیه وجود ندارد و این طرح در اسفند 1398 به بهره برداری خواهد رسید.وی در رابطه با جزییات این طرح بیان کرد: سد خاکی کانی سیب با ارتفاع 56 متر و قدرت ذخیره سازی سالانه 220 میلیون مترمکعب آب، 65 درصد پیشرفت فیزیکی دارد.وی با بیان اینکه این سد بر روی رودخانه گلاس احداث شده است، اضافه کرد: هدف از احداث آن جمع آوری جریان آبی مازاد بر رودخانه گلاس و انتقال آن بر پیکره دریاچه ارومیه است.سرپرست معاونت هماهنگی امور عمرانی استانداری آذربایجان غربی در رابطه با تونل خط انتقال نیز گفت: طول این خط انتقال 36 کیلومتر بوده که بیش از 24.6 کیلومتر آن احداث شده است.وی با بیان اینکه از 18.7 کیلومتر خروجی این تونل بیش از 14.16 کیلومتر احداث شده است، ادامه داد: قسمت خروجی این تونل 75 درصد پیشرفت فیزیکی دارد.آرامون در رابطه با قسمت ورودی این تونل نیز گفت: طول قسمت ورودی نیز 14.4 کیلومتر است که بیش از 7.6 کیلومتر آن به اتمام رسیده است و 53 درصد پیشرفت فیزیکی دارد.وی با تاکید بر اینکه دولت عزم جدی برای اتمام طرح های انتقال آب به دریاچه ارومیه دارد، بیان کرد: این طرح طبق برنامه ریزی در حال انجام است و افتتاح آن نقش بسزایی در افزایش تراز نگین آبی آذربایجان غربی خواهد داشت چرا که سالانه بیش از 600 میلیون متر مکعب آب از طریق این طرح وارد پیکرده دریاچه می شود.وی اضافه کرد: با وجود مشکلات اقتصادی، دولت تا به امروز در تامین اعتبار برای طرح های ستاد احیای دریاچه ارومیه عقب نشینی نکرده است.به گزارش ایرنا ستاد احیای دریاچه ارومیه نقش هماهنگی برای اجرای طرح های احیا را بر عهده دارد و اعتبار اختصاص یافته به این ستاد برای تکمیل طرح ها در اختیار دستگاه های مرتبط از جمله شرکت آب منطقه ای، جهاد کشاورزی، اداره کل محیط زیست و اداره کل منابع طبیعی قرار می گیرد. ستاد احیای دریاچه ارومیه در گام نخست مطالعاتی برای احیای این دریاچه آغاز کرد و در سریع ترین زمان ممکن طرح های 44 گانه نهایی برای احیای این دریاچه در دستور کار قرار گرفت. نگین آبی آذربایجان در قالب طرح های ستاد احیا قرار است ظرف مدت 10 سال به تراز اکولوژیک خود برسد؛ این دریاچه از اواسط دهه 1380 شروع به خشک شدن کرد و بنا بر آمار بین المللی تا سال 2015 میلادی حدود 80 درصد از مساحت آن خشک شد.دریاچه ارومیه یک حوضه آبی بسته است که آب آن از محل بارش مستقیم و روان آب ورودی از آب راهه ها، 21 رودخانه دائمی و 39 رودخانه دوره ای سیراب می شود. 3214/2093            "}