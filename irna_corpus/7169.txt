{"onTitr":"","titr":" بیشترین فراوانی جرم در شاهرود مربوط به تصادفات است","describe":" شاهرود - ایرنا - فرمانده انتظامی شاهرود گفت: در 6ماه نخست امسال تصادفات رانندگی بیشترین فراوانی را در میان جرایم این شهرستان دارد.", "text":"به گزارش ایرنا ، سرهنگ سید مجتبی اشرفی شنبه به مناسبت هفته نیروی انتظامی در گفت و گو با خبرنگاران افزود : در این مدت تصادفات منجر به جرح 33درصد افزایش داشته ولی تصادف های منجر به فوت 73درصد کاهش یافته است .  وی ادامه داد: پارسال در تصادف های رانندگی این شهرستان 56 تن کشته شدند که از این تعداد 26تن در حوادث رانندگی برون شهری و 11 تن نیز در تصادف های درون شهری جان باختند.  اشرفی گفت: امسال در حوادث رانندگی درون شهری سه تن و در حوادث جاده ای نیز 16 تن جان داده اند که نسبت به سال گذشته 38 درصد کاهش یافته است.  فرمانده انتظامی شاهرود با بیان این که 50 درصد فوتی های حوادث رانندگی درون شهری در سال گذشته را موتورسواران تشکیل می دهند، ادامه داد: کمک رسانه ها در امر آموزش و فرهنگ سازی ترافیکی برای جوانان در کاهش تصادفات موثر بوده است.  وی گفت: برای تخلیه هیجانات جوانان شاهرود برنامه هایی با همکاری هیات موتورسواری و اتومبیلرانی این شهرستان تدارک دیده شده است که در این راستا برنامه ای با عنوان ' هیجان در پیست ، امنیت در شهر ' اجرا شد.  فرمانده انتظامی شاهرود گفت: بعد از تصادفات رانندگی ، سرقت بیشترین تعداد پرونده را دارد، که با تلاش کارکنان انتظامی و مردم در 6ماه نخست 26 درصد نسبت به پارسال کاهش یافته است.  وی با اعلام این که امسال سرقت تلفن همراه ، مصالح و لوازم ساختمانی و لوازم خودرو افزایش یافته است، از مردم خواست با رعایت نکات ایمنی از بروز این سرقت ها جلوگیری کنند.  به گفته اشرفی نزاع و درگیری ، اختلاف های خانوادگی و مواد مخدر در رده های بعدی جرایم این شهرستان قرار دارند.  فرمانده انتظامی شاهرود با بیان این که در 6ماه نخست هیچ قتلی در این شهرستان روی نداد، افزود: چاقو کشی هم در این مدت 37 درصد کاهش یافت.  وی ادامه داد: پارسال 2 مورد خودکشی در این منطقه روی داد اما امسال چهار مورد رخ داده که 2تن معتاد ، یک نفر براثر اختلافات خانوادگی و دیگری هم دارای بیماری اعصاب و روان بوده است.  سرهنگ اشرفی با اعلام این که امسال شکایت از پلیس 16 درصد کاهش یافته است، افزود: در این مدت تقدیر از تلاش کارکنان نیروی انتظامی 14 درصد افزایش ، پیشنهادات 15درصد افزایش یافته و انتقادات هم 14 درصد کاهش یافته است.  وی گفت: پارسال تعدادی مددکار اجتماعی در نیروی پلیس بکار گرفته شدند که این امر در کاهش نزاع و درگیری ها موثر بوده است.  به گفته وی ، 11درصد دستگیر شدگان جرایم مختلف امسال در این شهرستان معتاد بوده اند.  سرهنگ اشرفی برخورد بامحتکران و مفسدان اقتصادی را یکی دیگر از فعالیت های این نیرو خواند و گفت: 2پرونده احتکار کالا به ارزش 18 میلیاردریال تشکیل شد.  وی با بیان این که جرایم سایبری 85درصد افزایش یافته است، افزود: 98 درصد این جرایم توسط پلیس فتا کشف شد.  سرهنگ اشرفی به فعالیت های فرهنگی کارکنان انتظامی هم اشاره کرد و گفت: 180 نفر از نیروهای پلیس از یک تا 30 جزء قرآن را حفظ هستند.  وی در تشریح برنامه های هفته ناجا در شاهرود هم گفت: نواختن زنگ مهر ، اهدای خون، صبحگاه مشترک ، همایش موتورسواران قانونمند ، مسابقات ورزشی و یادواره شهدای نیروی انتظامی از مهم ترین آنهاست.  شهرستان شاهرود با 240 هزار نفر جمعیت و 53هزار کیلومتر مربع مساحت درشرق استان سمنان قرار دارد .7358/6167            "}