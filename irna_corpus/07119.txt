{"onTitr":"","titr":" خروج اتباع خارجی از استان یزد؛ فرصت یا تهدید؟!","describe":" یزد - ایرنا - با توجه به تغییرات بازار و نوسانات قیمت ارز و نیز کاهش ارزش پولی کشور ، زمزمه هایی مبنی بر خروج برخی از اتباع خارجی ساکن در استان یزد که عمدتا شامل غیرمجازهاست شنیده می شود.", "text":"در این شرایط عده ای معتقدند که مهاجرین و اتباع بیگانه یک شبه 40 درصد قدرت خریدشان را از دست داده اند و این امر بر زندگی و معیشت آنها تاثیر گذاشته به همین دلیل عده ای ماندن در ایران را به صرفه نمی دانند.متاسفانه بالا رفتن نرخ ارز در ماههای اخیر، ارزش پول ملی ایران را کاهش داد به نحوی که هم اکنون ریال ایران در مقابل ' افغانی' واحد پول افغانستان با کاهش مواجه شده و همین عوامل موجب شده عده ای از اتباع بیگانه که عمدتا غیرمجاز بوده و با ترس و لرز و احتیاط فعالیت می کنند عطای ماندن در استان یزد و حتی ایران را به لقایش ترجیح دهند و به ترکیه و کشورهای اروپایی کوچ کنند.به نظر می رسد سودای پرش روزافزون دلار ، برخی اتباع بیگانه از جمله ابتاع افغانستان را هوایی کرده تا کارهای سخت با درآمدهای پایین در ایران را نپسندند و کار را برای کارگران ایران بر زمین بگذارند اما سئوال اینجاست که خروج این کارگران برای استان صنعتی یزد فرصت خواهد بود یا تهدید؟!.یک کارگر افغانستانی که در بلوار نواب صفوی در کنار یک ساختمان متروکه ، ضایعات خرید و فروش می کرد در این خصوص به خبرنگار ایرنا گفت: کار در یزد دیگر درآمد چندانی ندارد و باید به فکر چاره باشیم.احمدی افزود: من به صورت غیرمجاز به ایران آمده ام و هر چند همه ماهی حقوقم را از طریق یک واسطه برای خانواده ام در افغانستان به حساب می ریزم ولی حالا وقتی پول را به واحد کشور خودم تبدیل می کنم ارزش چندانی ندارد.یک نوجوان 18 ساله افغان هم که کارگر ساختمانی بود گفت: بعد از چند ماه حرکت در مسیر و 2 میلیون تومان هزینه به صورت قاچاقی به یزد آمدم و برای برگشت هم تنها با 200 هزار تومان خودم را تسلیم نیروی انتظامی می کنم تا خودشان ببرند و در مرز پیاده ام کنند.این نوجوان که استاد بنا ، او را هاشم صدا می کرد افزود: دو ماه قبل بعد از چند ماه کارگری که پولم را فرستادم خیلی مزدم در برابر پول خودمان ارزش نداشت و می خواهم به افغانستان برگردم.این در حالی است که دولت در سراسر ایران و بویژه استان یزد به منظور رفاه اتباع بیگانه تلاش های زیادی کرده به گونه ای که معاون سیاسی ، امنیتی و اجتماعی استانداری یزد با اشاره به تاکید مقام معظم رهبری مبنی بر تحصیل فرزندان شهروندان خارجی در ایران، گفته است که امکانات آموزشی مناسبی در این استان در اختیار دانش آموزان اتباع بیگانه قرار دارد.محمدعلی طالبی در کمیسیون ساماندهی اتـباع خارجی استان ‌با تاکید بر ضرورت رسیدگی به حوزه های اجتماعی و فرهنگی شهروندان خارجی افزود: یکی از راه های اصلی ارتقای جامعه پذیری آنها در استان، آموزش است.وی خاطرنشان کرد: وقتی جمعیت قابل توجهی‌ از اتباع بیگانه در استان حضور دارند ‌برای جلوگیری از تبعات فرهنگی و اجتماعی آنها باید جامعه پذیری آنها را ارتقا داد.عده ای از کارشناسان معتقدند در چند سال گذشته، رشد ورود اتباع بیگانه به ایران منجر به رشد نرخ بیکاری نیروهای کار ایرانی شده و بازگشت بخشی از این جمعیت می تواند این نقیصه و مشکل را التیام دهد اما در مقابل برخی دیگر از کارشناسان نیز معتقدند برخی از نیروهای اتباع بیگانه در مشاغلی سخت مشغول کار بوده اند که کارگران ایرانی کمتر حاضر به پذیرش این کارها هستند.البته استنباط گروه اول این است که اخیرا برخی از نیروهای کار اتباع بیگانه در حال تغییر مسیر فعالیت از خدمات به سمت مدیریت هستند ضمن آنکه سرمایه در گردش این نیروها به دلیل عدم پرداخت مالیات و جابجایی نقدی بالاست.بعد از اینکه تحولات ارزی اتفاق افتاد در برخی نقاط از جمله استان یزد ، اتباع خارجی رفتن از ایران را ترجیح دادند .در این خصوص مدیرکل امور اتباع و مهاجرین خارجی استان یزد در جلسه اقتصاد مقاومتی که درباره مشکلات کارخانه ها و کوره های آجرپزی تشکیل شده بود گفت: در چند ماه ابتدای امسال ، مهاجرت معکوس اتباع از استان نسبت به سال گذشته در یزد با افزایش 15 درصدی روبرو بوده است.رضا زارع زاده با بیان اینکه جمعیت مهاجران خارجی در استان یزد حدود 53 هزار نفر است که حدود هشت درصد جمعیت استان است ، افزود: در چند ماه اخیر کاهش ارزش پول ملی سبب شده مهاجرت معکوس اتباع را از کشور داشته باشیم. وی با بیان اینکه هم اکنون جمعیتی حدود 6 هزار اتباع خارجی در مهمان شهر‌های استان یزد اقامت دارند، ادامه داد: هم اکنون تعداد سه مهمان شهر در استان وجود دارد که در شهرستان‌های اردکان، میبد و تفت هستند.مدیر کل تعاون، کار و رفاه اجتماعی استان یزد درباره حضور اتباع خارجی در استان معتقد است که باید به این جمعیت قابل توجه به عنوان یک ظرفیت در استان نگاه کرد.محمدحسین ریاحی افزود: عده ای به اتباع خارجی به عنوان تهدید نگاه می کنند، در صورتی که فرصت شناسی در استان انجام شود، این احساس تهدید از بین رفته و می توان فرصت سازی کرد.وی با بیان اینکه تهدید یا فرصت بودن اتباع بیگانه براساس سیاستگذاری های صورت گرفته مورد بحث خواهد بود، ادامه داد: هم اکنون به نظر می رسد آنچنان که باید، فرآیند درستی برای استفاده از ظرفیت‌های اتباع خارجی وجود ندارد.مدیرکل تعاون یزد با اشاره به مشکلاتی درباره اتباع موجود در استان اظهار کرد: حدود 54 رشته شغلی برای اتباع خارجی تعریف شده که باید براساس آنچه در کارت کارشان تعریف شده است به فعالیت بپردازند این در حالی است که افرادی هستند که مطابق با عنوان مندرج در کارت کار خود، فعالیت ندارند و در حوزه های دیگر مشغولند.ریاحی در عین حال با تاکید بر اینکه باید به گونه ای عمل شود که اتباع برای استان هزینه نباشند و از ظرفیت سرمایه گذاری آنها استفاده کرد، گفت: با سرمایه گذاری اتباع مستعد و سرمایه گذار در استان در راستای توسعه استان، شاهد آورده های مطلوبی برای استان خواهیم بود.وی معتقد است که نظارت صورت گرفته در این زمینه، ارزش افزوده ناشی از سرمایه گذاری اقتصادی در استان، به وجود آمدن اشتغال پایدار و حتی تقویت حوزه صادرات را به دنبال خواهد داشت.وی تصریح کرد: خروج برخی از این افراد از استان موجب ایجاد مشکل کاهش نیروی کار در استان صنعتی و مهاجرپذیر یزد نخواهد شد و عمده افراد خارج شده نیز اتباع غیرمجاز هستند.این مسئول با بیان اینکه بخشی از اتباع خارجی که بصورت قانونی در استان ساکن هستند و روند زندگی آنان مانند یک فرد ایرانی جریان دارد دلیلی برای ترک ایران ندارند ، ادامه داد: با توجه به تعداد بالای واحدهای تولیدی و روند افزایش مهاجرت افراد به یزد ، برای اشتغال در واحدهای صنعتی، با مشکل کاهش نیروی کار مواجه نیستیم.در این خصوص مدیرکل اجتماعی استانداری یزد هم اخیرا در کارگروه تخصصی اجتماعی و فرهنگی استان ، میزان حضور اتباع خارجی در یزد را 2 برابر میانگین کشوری کرده وگفت: یزد پنجمین شهر ایران در زمینه سرانه شهرنشینی است.فخرالسادات خامسی هامانه تصریح کرد: یزد علاوه بر اینکه یک استان مهاجرفرست است در بحث میزان مهاجرت هم پس از تهران و البرز ، رتبه سوم کشور را دارد.از سوی دیگر به نظر می رسد با توجه به اشغال برخی از مشاغل از سوی اتباع خارجی ، خروج برخی از اتباع غیرمجاز، فرصتی برای کاهش نرخ بیکاری و افزایش اشتغال در استان یزد فراهم کرده باشد.در این خصوص مدیر کارآفرینی و اشتغال اداره کل تعاون، کار و رفاه اجتماعی یزد ، مهاجرپذیری و تعداد بالای اتباع بیگانه ساکن در استان به نسبت جمعیت را 2 دلیل عمده بالا بودن نرخ بیکاری می داند.فریبا آیت اللهی در گفت و گو با خبرنگار ایرنا افزود: نرخ بیکاری استان یزد در سال 95 حدود 12.8 درصد یعنی چهار دهم درصد بالاتر از میانگین کشور بود که در پایان سال 1396 رشد زیادی کرد.وی با بیان اینکه این استان به دلیل داشتن ظرفیت های بالای صنعتی ، خدماتی و درمانی ، سومین استان مهاجرپذیر کشور محسوب می شود، اضافه کرد: خالص مهاجرت در استان یزد 38 هزار و 784 نفر بوده و به نسبت جمعیت بعد از تهران و البرز قرار دارد.آیت اللهی خاطرنشان کرد: بر اساس سرشماری سال 95 بیش از 53 هزار نفر از جمعیت یک میلیون و 138 هزار نفری استان یزد یعنی 4.7 درصد کل ساکنان استان را اتباع بیگانه تشکیل داده و از این لحاظ به نسبت جمعیت، بعد از استان های قم و سمنان قرار دارد.علاوه بر این مسائل ، اتباع مشکلات دیگری هم در استان دارند به گونه ای که به گفته دکتر حسن جانفدا ، مسئول مدیریت کاهش خطر در حوادث و بلایای دانشگاه علوم پزشکی شهید صدوقی یزد، 13 درصد افراد متوفی حوادث رانندگی در استان یزد مربوط به اتباع خارجی است که آموزش این قشر در دستور کار قرار دارد.مسئول امور آسیب دیدگان اجتماعی بهزیستی استان یزد هم با بیان اینکه 70 درصد از  مجموع کودکان خیابانی استان از اتباع خارجی هستند، می گوید : از مجموع کودکانی که در 6 ماه امسال در مراکز بهزیستی استان پذیرش شدند 75 درصد پسر  و مابقی دختر بودند و 20 درصد کودکان اتباع  نیز کارت اقامت نداشتند.محبوبه داورانی با اشاره به اینکه 80 درصد از کودکان خیابانی بدسرپرست هستند و به دلیل فقر و مشکلات اقتصادی دست به تکدی‌گری و دست‌فروشی می‌زنند، افزود: بسیاری از این کودکان خیابانی بازمانده از تحصیل بودند که ساماندهی شدند و توسط بهزیستی و با هماهنگی آموزش و پروش به مدارسی که اتباع را پذیرش می‌کنند معرفی شدند.با وجودی که آمارهای رسمی حاکی از سکونت 54 هزار اتباع افغانستانی مجاز در استان یزد است اما برخی آمارها مجموع این افراد را با اتباع غیرمجاز و بدون کارت تا 130 هزار نفر یعنی 10 تا 12درصد جمعیت استان عنوان می کنند.هر چند که بیشتر اتباع ساکن استان یزد در مشاغل سخت و عمدتا در صنایع ساختمان سازی، تیرچه بلوک، موزاییک سازی، کشاورزی، دامداری و حناسایی فعالیت دارند با این حال دلیل بهتر است مسئولان استان برنامه ریزی جدی برای این موضوع بویژه کاهش نرخ بیکاری داشته باشند. از سوی دیگر هر چند که روند کاهش ارزش ریال متوقف و حتی برعکس شد و شاید با تقویت روزافزون ارزش پول ایران در آینده ، عده ای از همین اتباع غیرمجاز ، هوای بازگشت دوباره به شهر های ایران داشته باشند اما باید نظارتها بیشتر شود تا منت رفتن آنها باری بر دوش ما نباشد.گزارش از : محمودرضا رحمانی1968/ 6197            "}