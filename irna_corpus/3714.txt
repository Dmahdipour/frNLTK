{"onTitr":" نگاهی به روزنامه ها    ","titr":" ادامه ماجرای CFT","describe":" تهران- ایرنا- دو روز از تصویب آخرین لایحه مربوط به پیوستن ایران به گروه ویژه اقدام مالی می گذرد. با این حال اعلان اختلاف نظرها در این زمینه هنوز پابرجا و حاشیه های آن همچون ارسال پیامک های تهدیدآمیز به نمایندگان هنوز داغ است.", "text":"به گزارش گروه تحلیل، تفسیر و پژوهش های خبری، روزنامه های امروز سه شنبه هفدهم مهرماه به ادامه بحث و نظرها درباره FATF، ماجرای پیامک های تهدیدآمیز خطاب به نمایندگان مجلس و تغییر و تحولات در دولت و دستگاه های اجرایی پرداختند.** ادامه مباحث درباره FATFموافقان و مخالفان FATF  امروز هم درباره لوایح آن به بحث و نظر پرداختند. «ابتکار» در سرمقاله خود با عنوان «حاشیه و متن تصویب CFT » آورد: تصویب آخرین لایحه از لوایح چهارگانه مربوط به FATF در جلسه علنی یکشنبه مجلس که مربوط به الحاق ایران به «کنوانسیون مقابله با تامین مالی تروریسم» (CFT) است، حاوی نکاتی بدیع در سپهر سیاسی و تصمیم‌سازی نظام حاکمیتی در کشور است. برخلاف معمول، این‌بار حاشیه اتفاق بیش از متن آن حائز اهمیت و تامل است. این رویداد نشان از رویکردی واقع‌گرایانه در شیوه تصمیم‌سازی است که در آن احتجاج و فرصت برابر میان موافقان و مخالفان یک تصمیم فراهم شد و سرانجام نظر مستدل به کرسی نشست.روزنامه «جمهوری اسلامی» در سرمقاله خود توصیه کرد «شورای نگهبان کار را تمام کند». به نوشته این روزنامه بدون تصویب اف‌ای تی اف، اقتصاد بانکی کشور به ویژه در قلمرو ارتباطات بین‌المللی دچار نوعی «خود تحریمی» می‌شد که حتی بدون فشار دشمنان و بیگانگان هم عملاً کاری از شبکه بانکی کشور در زمینه مبادلات بین‌المللی ساخته نبود. حتی نزدیک‌ترین دوستان و همکاران اقتصادی – تجاری ایران در سطح بین‌المللی بارها تصریح کرده بودند که پیوستن به اف‌ای تی اف، برای استمرار و تضمین ارتباطات بانکی آنها یک ضرورت عینی است و بدون آن، عملاً ادامه چنین روابطی غیرممکن است و در واقع پرهیز از تصویب آن به نوعی «خودزنی در قلمرو اقتصاد بین الملل» و ارتباطات بانکی محسوب می‌شود. این روزنامه در عنوان اصلی خود «استقبال صاحبنظران از تصویب الحاق ایران به کنوانسیون مقابله با تامین مالی تروریسم» را انعکاس داد.«اعتماد» درباره «استراتژی پسا CFT موافقان و مخالفان FATF» نوشت: این‌طور که پیداست، تجربه برجام هرچه نداشته، این یک فقره را برای دولت و جریان حامی گفت‌وگو و مذاکره با جهان داشته است که مدیریت انتظارات و مطالبات، بخشی از روند تحقق این مطالبات و وعده‌های سیاسی و اجرایی است. حالا دولتی‌ها حتی پیش از آنکه کار تصویب لوایح مربوط به FATF به پایان برسد، تاکید می‌کنند که فکر نکنید، قرار است همه مشکلات کشور از این مسیر مرتفع شود و اساسا عجیب هم خواهد بود که چنین انتظاری داشته باشیم.روزنامه «آرمان» به قلم «پروانه مافی» نوشت: FATF برخلاف نگاه تهدیدمحور، تامین‌کننده منافع مردم و جامعه بوده و بر شفاف سازی در راستایی تخصیص هر چه بیشتر منابع مالی برای توسعه جامعه تاکید دارد و در کنار این موضوع از فساد، پولشویی و قاچاق که بر عده خاصی فساد محور تعلق دارد، مانعی اساسی بشمار می‌رود. در نتیجه هدف اصلی پیوستن ایران به FATF تبری از اتهامات کمک به تروریسم بوده و بر نظارت هر چه بیشتر جهت جلوگیری از فساد سازمان یافته به منظور تامین منافع و توسعه اجتماعی-رفاهی جامعه ایران تاکید دارد.«آفتاب یزد» این پرسش را مطرح کرده است که «چرا سکوت کردید». ذیل این عنوان می خوانیم: معمار اصلی FATF، احمدی نژاد، سعید جلیلی و حسینی وزیر وقت اقتصاد هستند اما آنها این روزها ترجیح می دهند از کنار این موضوع به آهستگی رد شوند.«آن از برجام، این هم از FATF بهانه بعدی چیست؟!»؛ این عنوان نخست روزنامه «کیهان» بود که در آن می خوانیم: سرویس سیاسی-دولت آقای روحانی یکی از ماموریت های خود را گرفتن بهانه از آمریکایی ها تعریف کرده است. قرار بود با برجام، بهانه هسته ای از واشنگتن گرفته شود و قرار است با FATF  بهانه حمایت ایران از تروریسم مرتفع شود. حل و رفع این بهانه ها، خود تبدیل به بهانه ای برای دولت شد. می گویند برای رفع مشکلات اقتصادی باید ابتدا این مسائل را حل کرد. با این روند باید پرسید بهانه بعدی غرب چیست و دولت می خواهد کدام دغدغه آنها را مرتفع کند؟ و حد یقف این بهانه ها چیست و کجاست؟«جوان» نیز در سرمقاله خود آورد: دو روز پیش دکتر ظریف در مجلس گفت: «اگر برجام به نفع ایران نبود، امریکا از آن خارج نمی‌شد.» این حرف را می‌شود در پشت تریبون مجلس زد و نمایندگان را قانع کرد، اما ظریف می‌داند که این حرف خالی از منطق است و امریکا می‌تواند دلیل دیگری یا چند دلیل برای خروج از برجام داشته باشد که هیچ‌کدامش نفع ایران نباشد و همه آن دلایل به نفع بیشتر و بیشتر امریکا بازگردد. چرا چنین منطق ساده‌ای را ظریف نمی‌فهمد؟!«فرهاد آگاهی» نایب رییس کمیسیون کشاورزی اتاق بازرگانی ایران در یادداشت امروز «جهان صنعت» نوشت: فضای کسب‌و‌کار غبارآلود است، رای انجمن‌های تخصصی جدی گرفته نمی‌شود، شفاف‌سازی جدی گرفته نمی‌شود و ده‌ها مشکل دیگر بر اقتصاد کشورمان سایه انداخته که CFT در بروز و ظهور آنها نقش تعیین‌کننده‌ای ندارد‌ بنابراین باید بگوییم باید از فرصتی که کم یا زیاد از طریق CFT ایجاد می‌شود، بهره‌برداری و به جای وقت‌کشی، برای حل این معضلات ساختاری چاره‌اندیشی کنیم.** ماجرای پیامک های تهدیدآمیزدر جریان بررسی لوایح مربوط به FATF، برخی نمایندگان مجلس از دریافت پیامک های تهدیدآمیز خبر دادند. به نوشته «شرق»، بررسی کنوانسیون CFT  در مجلس باعث شد تا سیل پیامک های تهدید آمیز به نمایندگان مجلس سرازیر شود و اگر تا پیش از این در این باره گمانه هایی مطرح می شد که منشا پیامک های تهدیدآمیز شهر مشهد است، با سخنان معاون سیاسی و امنیتی استان خراسان بلافاصله روشن شد که نه تنها پیامک ها از مشهد ارسال شده بلکه هویت لیدر ماجرا روشن شد؛ خلیل موحد عضو سابق شورای شهر مشهد که معاون سیاسی استانداری از او به اختصار «م.ح» یاد کرده است.در گزارش ابتکار می خوانیم: خلیل موحد با نام کامل خلیل موحدی محصل طوس را به‌عنوان یکی از چهره‌های سیاسی وابسته به جبهه پایداری در مشهد می‌شناسند. وی عضو سابق شورای شهر مشهد بوده و یکی دو سال می‌شود که کانال تلگرامی «خط هشتم» را مدیریت می‌کند. این کانال یکی از مراجع دعوت‌کننده مردم به تجمعاتی بود که منجر به اعتراضات دی ماه سال 96 شد. خلیل موجد از سال 1387 با دوستان همفکر گروهی تشکیل داد که در مشهد به‌عنوان اهالی حسینیه فرهنگی قرآن و عترت مشهور است. خلیل موحد در دوران مذاکرات هسته‌ای، یعنی همان زمان که موج تجمعات موسوم به «دلواپسیم» در برخی شهرها به راه افتاده بود سخنران اصلی این مراسم در شهر مشهد بود. کانال تلگرامی حسینیه قرآن و عترت پس از الحاق ایران به کنوانسیون منع تامین مالی تروریسم، هنوز هم فعال است و شماره نمایندگان را در کانال خود منتشر می‌کند و از اعضا می‌خواهد به نمایندگان پیام ارسال کنند. بسیاری معتقدند او خود را برای کاندیداتوری در انتخابات مجلس یازدهم آماده می‌کند.«به توپ بستن مجلس در کمال ادب!» عنوان روزنامه آفتاب یزد بود که در آن می خوانیم: باعث و بانی ارسال پیامک به نمایندگان مجلس مدعی است که این پیامک ها صرفا روشنگرانه و مودبانه است اما نمایندگان مجلس می گویند پیامک های فوق تهدیدآمیز است.به نوشته «مردم سالاری»، یکی از نمایندگان اعلام کرد که مخالفان این جریان حتی یک خط دلیل برای ما ارائه نکردند که دلیل مخالفت‌شان با این طرح چیست. این که قسم بدهیم و تشویق و تهدید کنیم، کار درستی نیست. معاون سیاسی، امنیتی و اجتماعی استانداری خراسان رضوی گفت:  بعضی از افرادی که این پیامک‌ها را ارسال کردند، اصلا نمی‌دانند FATF چه هست؛ این نوع حرکت‌ها مطرود است و ما باید برای رای مردم و نظر آن‌ها احترام قائل شویم. همچینن رهبری که در راس کشور قرار دارد نیز اعلام کردند که مجلس خودش در این باره تصمیم‌گیری می‌کند. این نوع حرکت‌ها محکوم بوده و ارسال پیامک به نمایندگان راهش نیست  و می‌توانند از طریق نمایندگان و رسانه‌ها مطالب خود را مطرح کنند.** تغییر و تحولات در دستگاه اجراییبه گزارش روزنامه «ایران»، زمان نوسازی چهره کابینه فرا رسیده است. گزارش‌ها حاکی است امروز رئیس جمهوری ترمیم کابینه را آغاز می‌کند. محمود واعظی، رئیس دفتر رئیس جمهوری روز گذشته در نشست هم‌اندیشی با مدیران و سردبیران ارشد رسانه‌های داخلی، گفت «تا آخر هفته افراد پیشنهادی برای تصدی سه یا چهار وزارتخانه به مجلس معرفی می‌شوند.» بهروز نعمتی، سخنگوی هیأت رئیسه مجلس هم به ایرنا گفت «طی صحبتی که با محمود واعظی رئیس دفتر رئیس جمهوری داشتم، بنا شده که وزیران پیشنهادی برای وزارتخانه‌های کار، تعاون و رفاه اجتماعی و اقتصاد امروز به مجلس معرفی شوند.»در این گزارش می خوانیم: اینکه همکاران تازه رئیس جمهوری چه کسانی هستند، بزودی مشخص خواهد شد، اما آنچه قطعی است، تغییری است که نسیم آن در پاستور وزیدن گرفته است. این روند از تغییر رئیس کل بانک مرکزی در شهریورماه آغاز شد و حالا به نظر می‌رسد با معرفی دو وزیر پیشنهادی برای وزارتخانه‌های کار و اقتصاد هم به پایان نرسد. چنان که برخی اخبار حکایت از آن دارد که وزرای راه و شهرسازی و  صنعت ، معدن و تجارت نیز در لیست احتمالی تغییرات هستند. مضاف بر این وجود برخی انتقادها از وزارت علوم، منصور غلامی را نیز در تیررس تغییر قرار داده و برخی زمزمه‌ها از احتمال جایگزنی فرد دیگری با علیرضا آوایی در وزارت دادگستری حکایت دارد. محمود حجتی وزیر جهاد کشاورزی هم بعید نیست در لیست تغییر باشد. در روزهای گذشته برخی خبرها مبنی بر استعفای عباس آخوندی و محمد شریعتمداری منتشر شد که البته با تکذیب وزارتخانه‌های راه و صنعت روبه‌رو شد. هر دو وزیر یاد شده طرح استیضاح آماده شده‌ای از سوی نمایندگان مجلس دارند.برخی روزنامه ها هم از بازنشستگی عنقریب شماری از مسوولان خبر دادند. به نوشته «خراسان»، رئیس کل دیوان محاسبات کشور گفت: همه شهرداران کشور ازجمله شهردار تهران مشمول قانون جدید منع به کارگیری بازنشستگان هستند. بر اساس قانون جدید 170 تا 200 نفر از مقامات یا هم ترازان آن‌ها باید پست شان را ترک کنند. وی گفت: 15 استاندار کشور هم مشمول این قانون هستند و باید تا پایان فرصت قانونی مسئولیت شان را تحویل دهند.  عادل آذر که در برنامه گفت و گوی ویژه خبری سخن می گفت، بیان کرد: بر اساس قانون جدید حدود 200 نفر از مقامات یا هم ترازان آن‌ها باید پست شان را ترک کنند.پژوهش**9279            "}