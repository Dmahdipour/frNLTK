{"onTitr":" معاون وزیر علوم:    ","titr":" مدارک تمام مراکز آموزش عالی کشور اعتبار یکسانی دارند","describe":" اهواز - ایرنا - معاون آموزشی و تحصیلات تکمیلی وزارت علوم، تحقیقات و فناوری گفت: مدارک تمام مراکز آموزش عالی کشور که از آموزش عالی و شورای گسترش مجوز گرفته اند از اعتبار یکسانی برخوردار هستند.", "text":"به گزارش ایرنا دکتر مجتبی شریعتی نیاسر دوشنبه درحاشیه آیین نکوداشت دانشجویان نوورود و آغاز سالی تحصیلی در سرسرای علوم دانشگاه شهید چمران اهواز در جمع خبرنگاران بیان کرد: به تازگی در فضای رسانه ای مطالبی مبنی بر اینکه مدارک تحصیلی برخی مراکز دانشگاهی ممکن است از اعتبار کمتری برخوردار باشد که تاکید می کنم هیچ دستگاه اجرایی کشور و هیچ مرکز دانشگاهی مجاز نیست که اعلام کند که مدرک یک دانشگاه یا زیر نظام آموزش عالی مورد تایید آنها نیست.وی افزود: از نظر ما مدارک همه دانشگاه های کشور از ارزش یکسانی در مرتبه استخدامی برخوردار هستند و مجموعه نظام آموزش عالی از نظر اعتباری یکسان هستند.شریعتی نیاسر بیان کرد:اما اگر یک دستگاه اجرایی به دلایل مختلفی می خواهد از دانش آموختگان یک دانشگاه بیشتر استفاده کند طبیعی است، چون درهمه جای دنیا و ایران هم وجود دارد اما هیچ دستگاه اجرایی مجاز نیست اعتبار یک مرکز دانشگاهی را نادیده بگیرد یا خدشه ای به آن وارد کند.معاون آموزشی و تحصیلات تکمیلی وزارت علوم، تحقیقات و فناوری با تاکید بر اهمیت جایگاه نظارتی آموزش عالی افزود: در سال های گذشته به واسطه این جایگاه برخی مراکز دانشگاهی با عملکرد خوب را ارتقا دادیم و برخی دیگر که وضعیت مطلوبی نداشتند ظرفیت آنها را صفر یا منحل کردیم.وی اضافه کرد: آموزش عالی باید جایگاه نظارتی خود را بیشتر تقویت کند و نقش اجرایی را کم رنگ تر و به مراکز دانشگاهی تفویض اختیار کند.شریعتی نیاسر گفت: جمعیت دانشجویان ما نسبت به اوایل دولت یازدهم تقریبا نزدیک به 800 هزار نفر کاهش یافته و جمعیت هیات علمی افزایش قابل توجهی داشته یعنی در چهار تا پنج سال اخیر شاخص نسبت دانشجو به هیات علمی بهبود یافته است.معاون وزیر علوم ادامه داد: آموزش عالی با قاطعیت از جامعه علمی کشور از جمله دانشگاه شهید چمران حمایت می کند و امید است در پرتو این حمایت ها زمینه رشد و تعالی بیشتر منطقه را در حوزه آموزش عالی فراهم کنیم.امسال سه هزار و 400 دانشجو در مقاطع کارشناسی، کارشناسی ارشد و دکتری وارد دانشگاه شهید چمران اهواز شدند.3004/ 6037            "}