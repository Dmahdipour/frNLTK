{"onTitr":" بخشدار مرکزی:    ","titr":" 8هزار اتباع خارجی دربخش مرکزی قم زندگی می کنند","describe":" قم- ایرنا- بخشدار مرکزی قم گفت: حدود 8 هزار تبعه خارجی مجاز در بخش مرکزی زندگی می کنند که حدود 95 درصد آنان از کشور افغانستان هستند.", "text":"سید داوود حاجی حسینی روز سه شنبه در حاشیه افتتاح گشایش مجتمع فرهنگی مبارک آباد بخش مرکزی قم برای اتباع خارجی در گفت وگو با ایرنا افزود: چهار روستا و شهر بخش مرکزی با جمعیتی بیش از 15 هزار تن، بیش از نیمی از جمعیت آن را اتباع خارجی تشکیل داده است. وی  با بیان این که در روستای مبارک آباد نیز حدود 2 هزار تن از اتباع خارجی در آن زندگی می کنند، اظهار داشت: درخواست اهالی منطقه و اتباع خارجی آن، تکمیل طرح های خدمت رسانی و خدماتی در روستاهای این بخش است. وی با اشاره به کمبود فضای آموزشی و ورزشی برای اتباع خارجی در بخش مرکزی گفت: مدرسه ای را در این منطقه داریم که بیش از 80 درصد ثبت نام شوندگان آن از افغانستان هستند و در شهر قنوات نیز بیش از 3 هزار تن تبعه افغان داریم. حاج حسینی ادامه داد: در روستای جنت آباد حدود یک هزار و 500 تن و در روستای لنگرود نیمی از جمعیت آن را تبعه افغان تشکیل داده است و نیز در روستای مبارک آباد در 7 کیلومتری شهر قم، به یک فضای آموزشی و ورزشی نیاز داریم. وی همچنین درخصوص افتتاح مجتمع فرهنگی مبارک آباد گفت: سازمان پناهندگی نروژ (NRC)، این مجتمع را در حوزه اشتغال، کتابخانه و مهدکودک با هماهنگی استانداری و اداره کل امور اتباع و مهاجرین خارجی استانداری قم ساخته است. وی خاطرنشان کرد: از این مجتمع فرهنگی هم اتباع خارجی و هم اهالی بومی این منطقه و روستاهای همجوار استفاده می کنند. وی با سپاسگزاری از مسئولان وزارت کشور، استانداری، اداره کل امور اتباع و مهاجرین خارجی استانداری و فرمانداری قم به منظور انجام همکاری های انجام شده در این زمینه افزود: دهیاری، شورای اسلامی و اهالی مبارک آباد نیز همکاری و هماهنگی های بسیاری خوبی را با این مجموعه داشته اند. حاجی حسینی  با اشاره به این که توسط این مجموعه درسال های گذشته یک مرکز بهداشت نیز در منطقه ساخته شده است، ابراز امیدواری کرد که با تداوم و استمرار این همکاری ها، بتوانیم مجموعه های دیگری نیز در این بخش در روستاهای لنگرود و جنت آباد و شهر قنوات که تجمع اتباع خارجی را داریم، نیز دایر کنیم. **رئیس شورای اسلامی روستای مبارک آباد قم نیز در حاشیه این مراسم در گفت وگو با ایرنا اظهار کرد: ساخت این مجتمع فرهنگی؛ در ارتقای سطح دانش و فرهنگی هم اتباع خارجی و هم اهالی منطقه می تواند نقش موثری داشته باشد و می توان از آن استفاده های مختلفی از جمله در مباحث دینی و معنوی برد. داوود خلج با بیان این که روستای مبارک آباد حدود 5 هزار و 200 تن جمعیت دارد و از این تعداد حدود 2 هزار تن از اتباع خارجی هستند، گفت: برگزاری کارگاه ها و کلاس های آموزشی در مجتمع فرهنگی مذکور، می تواند در آینده اهالی منطقه را در موضوع اشتغال توانمند سازد. وی خاطرنشان کرد: تلاش می کنیم که امکاناتی همچون مسجد، حسینیه، ساخت سالن ورزشی و بوستان را در این منطقه ایجاد کنیم. مجتمع فرهنگی مبارک آباد بخش مرکزی؛ با هدف ارائه خدمات فرهنگی، اجتماعی و آموزشی به اتباع خارجی و اهالی منطقه، با همکاری و مشارکت اداره کل اتباع و مهاجرین خارجی وزارت کشور، اداره کل همکاری و توسعه بین الملل کمیسیون اروپا، وزارت خارجه نروژ و سازمان امور پناهندگی نروژ (NRC) ساخته شده است. در آیین بهره برداری این مجتمع فرهنگی سفیران کشورهای نروژ و سوئد و نمایندگان سفارتخانه های دانمارک، اتریش، سوییس و بریتانیا و تعدادی از مسئولان استانی و محلی حضور داشتند. استان قم دارای یک شهرستان به همین نام و 5 بخش مرکزی، جعفریه، سلفچگان، کهک و خلجستان می باشد؛ شهر قنوات با 12 هزار تَن جمعیت و 287 هکتار مساحت در بخش مرکزی و در 10 کیلومتری شهر قم واقع شده و کار اصلی مردم این شهر کشاورزی و دامپروری است. بخش مرکزی قم با بیش از 7 هزار و 500 کیلومتر مربع دارای 2 دهستان مبارک آباد و قمرود است که جمعیتی حدود 35 هزار تن دارد و عمده درآمد مردم مبارک آباد از راه کشاورزی و دامداری است. 7406/ 6133/            "}