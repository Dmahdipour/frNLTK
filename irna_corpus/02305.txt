{"onTitr":" معاون وزیر خارجه:    ","titr":" رای لاهه لازم الاجرا است","describe":" تهران- ایرنا- معاون حقوقی و امور بین الملل وزارت امور خارجه درباره رای دیوان لاهه در محکومیت آمریکا گفت: رای و قرار دیوان لاهه قطعی و لازم الاجرا است.", "text":"به گزارش خبرنگار اجتماعی ایرنا غلامحسین دهقانی روز چهارشنبه در نهمین نشست نیروی انتظامی با سفرا، کارداران و نمایندگان سازمان های بین المللی اظهار داشت: اگر کشوری که دیوان از او خواسته اقداماتی را انجام دهد، انجام ندهد، در واقع از تعهدات خود تخلف کرده و دیوان به عنوان رکن پنجم سازمان ملل متحد از آن کشور می خواهد تا به تعهدات خود پایبند باشد. وی درباره تمکین نکردن آمریکا از رای دادگاه لاهه و احتمال خروج از پیمان مودت اظهار داشت: رویه ترامپ در سال های گذشته این است که از بسیاری معاهدات مانند برجام یا معاهده پاریس یا برخی معاهدات منطقه ای خارج شود و در این زمینه نیز همین برخورد را داشته است. دهقانی گفت: فکر می کنم ترامپ تا یکی دو سال آینده از همه معاهدات بین المللی و منطقه ای خارج شود ولی به هرحال از نظر حقوق بین الملل آمریکا موظف به اجرای این قرار است و باید اقداماتی (مانند تحریم ها) را که تاکنون انجام داده اند، قطع کنند. وی درباره طرح شکایت با موضوع دستبرد آمریکا به اموال و دارایی های ایران گفت: این دعوا توسط معاونت حقوقی ریاست جمهوری طرح شده و همکاران آن را پیگیری می‌کنند و مساله این است که وقتی طرح دعوا کردیم، به نتیجه آن امیدواریم تا بتوانیم اموال ایران را برگردانیم. این مقام مسئول درباره احتمال تصمیم گیری شورای امنیت درباره دعوای ایران علیه آمریکا به خبرنگار ایرنا توضیح داد: از نظر مقررات بین المللی در صورتی که آمریکا تعهدات خود را انجام ندهد، امکان چنین فرضی وجود دارد ولی مساله این است که باید بعداً بررسی شود که با توجه به حضور آمریکا و متحدانش در شورای امنیت ما این موضوع را در آنجا مطرح کنیم یا نه. * دستگیری مدیرعامل سکه ثامن نشاندهنده اقتدار ناجا استمعاون حقوقی و امور بین الملل وزارت امور خارجه گفت: دستگیری مدیرعامل سکه ثامن به عنوان یک تروریست اقتصادی، نشانگر اقتدار نیروی انتظامی جمهوری اسلامی ایران است.وی افزود: دستگیری برخی از تروریست ها طی سال های گذشته به ویژه دستگیری مدیرعامل سکه ثامن که دشمنان با یک برنامه ریزی تلاش داشتند امنیت اقتصادی ایران را از بین ببرند، اقتدار نیروی انتظامی را می رساند.وی افزود: اگر برای برخی این سوال مطرح می شود که چگونه در این منطقه پرآشوب، امنیت در جمهوری اسلامی ایران وجود دارد، باید گفت این موضوع به دلیل تلاش های نیروی انتظامی است که با اعتقاد کار می کند و دیگر اینکه این نیرو متصل به مردم است و اگر حمایت های مردمی به صورت همه جانبه نبود امروز شاهد این امنیت نبودیم.دهقانی با بیان فعالیت های ملی و بین المللی ایران در مبارزه با تروریسم گفت: ایران باید به عنوان قربانی تروریست و اولین کشور در مقابله با تروریست شناخته شود ولی به عنوان متهم تروریست از سوی حامیان تروریست شناخته می شود.در این مراسم صلاح الدین زواوی سفیر فلسطین نیز سخنانی ایراد کرد و سردار حسین اشتری فرمانده نیروی انتظامی ایران با اهدای هدیه ای قدردانی کرد.* ایران در مبارزه با جنایات سازمان یافته فراملی پیشتاز است  معاون حقوقی و امور بین الملل وزارت امور خارجه در جمع خبرنگاران گفت: جمهوری اسلامی ایران در مبارزه با تروریسم، مواد مخدر و جنایات سازمان یافته فراملی جزو کشورهای پیشتاز در دنیا است.    دهقانی افزود: اقدامات ما با توجه این که در منطقه ای قرار گرفته ایم که مهمترین محل عبور مواد مخدر است و به ویژه با توجه به سیاست هایی که برای ناامن کردن ایران از طریق تروریسم، مواد مخدر و گسترش فساد دنبال می‌کنند، چشمگیر است. وی افزود: تلاش‌های بسیاری در این زمینه صورت گرفته و ایران پیشتاز و موفق بوده است و ظرفیت‌های بالایی نیز در نیروهای نظامی و انتظامی داریم و آن را نیز نشان داده ایم. معاون وزیر امور خارجه درباره همکاری های صورت گرفته با سازمان های بین المللی گفت: در این زمینه همکاری های بسیاری خوبی با سازمان های بین المللی مانند دفتر مواد مخدر سازمان ملل متحد داشته ایم و با برخی نهادها مانند وزارت کشور و سایر سازمان ها همچون کمیسیون پیشگیری از جرم سازمان ملل متحد همکاری های خوبی صورت گرفته است تا جنایتکاران فراملی که موجب ناامنی کشورها می‌شوند، شناسایی و دستگیر شوند. وی از تروریسم اقتصادی به عنوان یکی از عوامل ناامنی در کشور یاد کرد و گفت: تروریسم اقتصادی توسط برخی افراد سودجو و افرادی که مرتبط با خارج از کشور هستند، در کشور ما درحال انجام است. دهقانی اضافه کرد: با وجود تلاش های بسیاری که جمهوری اسلامی ایران در زمینه مبارزه با تروریسم دارد، توجهی نمی شود و به همان میزان کمک دریافت نمی کنیم. چون فعالیت های ما به ویژه در مبارزه با تروریسم و مواد مخدر فراتر از حد انتظاری است که در کشورهای دیگر انجام می شود. وی درباره همکاری های صورت گرفته با کشورهای همسایه برای بازداشت تروریست‌ها گفت: این مساله به عهده اینترپل است و پلیس بین الملل نیروی انتظامی در این راستا فعالیت می‌کند که با وزارت امور خارجه ارتباط دارند و تاکنون موفقیت‌های خوبی نیز داشته اند. * اجتمام*1003*1834            "}