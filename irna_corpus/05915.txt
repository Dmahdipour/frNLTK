{"onTitr":"","titr":" برنامه ویژه پیشگیری از خودکشی در ایلام وارد مرحله اجرا شد","describe":" ایلام - ایرنا - مدیرکل بهزیستی ایلام از اختصاص 2 میلیارد ریال اعتبار از محل دفتر پیشگیری از آسیب های اجتماعی سازمان بهزیستی برای اجرای طرح ویژه پیشگیری از خودکشی این استان خبر داد و گفت: این مبلغ برای اجرای این برنامه در ایوان و ملکشاهی هزینه می شود.", "text":"زهرا همتی روز یکشنبه در گفت و گو با خبرنگار ایرنا افزود: برنامه ویژه پیشگیری از خودکشی در این استان از تابستان امسال آغاز و در مرحله نخست در 2شهرستان ایوان و ملکشاهی که بیشتر از سایر مناطق استان در معرض این آسیب قرار دارند، اجرا می شود.وی ادامه داد: آمار خودکشی منجر به مرگ در بین مردم این2شهرستان نسبت به سایر مناطق استان بالاست که علت آن نوع خودکشی این افراد است که با استفاده از سلاح گرم اقدام به خودکشی کرده که منجر به فوت می شود. وی با بیان اینکه این طرح با مشارکت موسسه های مردم نهاد اجرا خواهد شد، ادامه داد: برای اجرای این طرح هفت گروه جمعیت همیاران سلامت روان اجتماعی در این 2شهرستان مشارکت دارند.وی یادآور شد: همیاران سلامت روان اجتماعی مشارکت کننده در این طرح موظفند در مجموع 70 گروه خودیار در این شهرستان ها تشکیل داده و 2 روز در طول هفته برنامه های آموزشی پیشگیری از خودکشی در محله های آسیب خیز 2شهرستان ایوان و ملکشاهی را اجرا کنند.مدیر کل بهزیستی ایلام گفت: همچنین این گروه ها از طریق بسته های ویژه آموزش های مختلف را کسب می کنند که شامل شناسایی افراد در معرض آسیب خودکشی، روش های ارجاع مناسب به مراکز درمانی و حمایتی پیش از اقدام فرد به خودکشی است.وی اضافه کرد: موسسه های مردم نهاد ضمن عضو گیری از طریق افراد موثر و کلیدی در محله های آسیب زای این مناطق و با شناسایی عوامل خطر و ارتباط موثر با افراد محله های آسیب خیز در این شهرستان ها، ضمن شناسایی افراد در معرض خطر خودکشی به این افراد مشاوره ها و حمایت های لازم را ارائه می دهند و پس از غربالگری و شناسایی افراد در معرض خودکشی آنها را به کمیته درمان که زیر نظر دانشگاه علوم پزشکی بوده ارجاع می دهند.به گفته وی این طرح تا زمانی که مساله خودکشی به کنترل کامل در بیاید در این شهرستان ها و در آینده در مابقی مناطق استان ادامه خواهد داشت.همتی  همچنین با اشاره به تشکیل ستاد پیشگیری و کنترل خودکشی از طریق هشت کمیته در این استان در سال جاری گفت: اداره کل بهزیستی ایلام به عنوان رییس کمیته آموزش و اطلاع رسانی این ستاد در کنار سایر اعضا فعالیت دارد.بر اساس آمارهای موجود استان ایلام در زمینه اقدام به خودکشی رتبه بالایی نسبت به سایر مناطق کشور دارد.7171/6034            "}