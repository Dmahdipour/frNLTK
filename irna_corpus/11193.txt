{"onTitr":"","titr":" برج 400  ساله باغ جهانی عباس آباد بهشهر مرمت شد","describe":" ساری - ایرنا - برج دوم فشار شکن باغ جهانی عباس آباد بهشهر که بیش از 400 سال قدمت دارد مرمت و  پس از 18 سال درهای آن باز شد.", "text":"به گزارش خبرنگار ایرنا، مجموعه باغ ‌های عباس‌آباد با 500 هکتار وسعت در 9 کیلومتری شهر جنوب شرقی بهشهر و در دامنه رشته کوه‌های البرز و در میان جنگل‌های انبوه واقع است و در زمره مهم ترین و بزرگ ترین باغ‌های تاریخی ایران است.این مجموعه در قالب پرونده‌ زنجیره‌ ای باغ‌های ایرانی در سال 1390 در فهرست میراث جهانی یونسکو ثبت شد.این مجموعه شامل سد عباس‌آباد، مخزن و دریاچه سد، گل‌باغ، کاخ، حمام، آسیاب آبی و 2 برج آجری است که به دستور شاه عباس اول صفوی در سال‌های 1020 و 1021 هجری قمری در محلی که پیشتر ' خرگوران ' نام داشت ساخته شد و در حال حاضر مهم ترین باغ غیر کویری ایران به ‌شمار می‌آید.باغ جهانی عباس آباد دارای 2 برج فشار شکن است که برج دوم آن به ارتفاع 14 متر حدود 18 سال پیش درهای آن به خاطر خرابی و احتمال ریزش بسته شد تا مرمت شود.برج نخست باغ عباس آباد سال 96 مرمت و احیای شد، اما به دلیل کمبود اعتبار و همزمانی با فصل برداشت مرمت برج دوم به سال جاری موکول شده بود. مدیر پایگاه میراث جهانی باغ عباس آباد روز سه شنبه به خبرنگار ایرنا گفت که طرح مرمت برنج دوم این باغ 2 فصل به طول انجامید در مجموع حدود 720 نفر روز برای مرمت این اثر میراث جهانی زمان صرف شد. صاحب دِهِشت افزود: برای مرمت این بنا بیش از 800 میلیون ریال از محل اعتبارات امانی تامین شد. وی گفت که مرمت این بنا شامل باز پیرایی ورودی برج و نصب درب فلزی، شست و شو و رسوب زدایی بدنه برج از رسوبات معدنی، تعویض آجرهای فرسوده و هیدراته شده بدنه برج بود.مدیر پایگاه میراث جهانی باغ عباس آباد افزود: مرمت طاق و نورگیر غربی، مرمت بخش های فروریخته تاج و بندکشی بدنه برج از دیگر مراحل مرمتی صورت گرفته در این بنای تاریخی است.دهشت گفت: این برج ، یک برج فشار شکن است و خاصیتی شترگلویی داشت ، تا از فشار آبهای بالادست که در شیب تند ارتفاعات عباس آباد به پایین دست سرازیر می شدند بکاهد.   وی با اعلام این که در حال حاضر بازدید از برج برای عموم به دلیل خطر سقوط در موج شکن ممنوع است، افزود: در آینده با ایجاد حصارکشی و برقراری شرایط ایمنی امکان بازدید عموم فراهم خواهد شد، اما تا آن زمان بازدید با مجوز تنها برای محققان ، پژوهشگران و دانشجویان امکان پذیر است. مجموعه تاریخی باغ عباس آباد بهشهر از جمله 9 باغ تاریخی ایران است. 7335/1654            "}