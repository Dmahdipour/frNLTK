{"onTitr":"","titr":" صید ماهی در سواحل خزر، سال به سال دریغ از پارسال","describe":" ساری- ایرنا- صید 10 تا 12هزار تنی انواع ماهیان استخوانی در اوایل دهه هشتاد توسط صیادان مازنی در دریای خزر به کمتر از سه هزار تن در چند سال اخیر رسید و این ضرب المثل سال به سال دریغ از پارسال زمزمه صیادان در هر صید شده است.", "text":"به گزارش خبرنگار ایرنا، براساس آمارهای رسمی شیلات مازندران، صید انواع ماهیان استخوانی توسط چهار هزار و 200ماهیگیر در قالب 54شرکت تعاونی صیادی پره مازندران سال گذشته به پائین ترین حد خود به میزان 2 هزار تا 2 هزار و 500 تن رسیده بود.شرکت تعاونی صیادی پره شهید کارگر فرح آباد ساری امروز یکشنبه  همزمان با 53شرکت تعاونی استان مازندران نخستین تور ماهیگیری خود را در دریا پهن کرد و پس از 2ساعت تلاش کمتر از 15کیلو گرم ماهی کفال وارد تور شده است.  شماری از ماهیگیران عضو شرکت تعاونی صیادی پره  مازندران در آئین آغاز فصل صید ماهیان استخوانی در دریای خزر به خبرنگار ایرنا گفتند: به دلیل آلودگی بیش از حد رودخانه ها و آب دریای خزر، تغییر اقلیم، توفانی بودن دریا، کم شدن دبی اب رودخانه ها و از همه مهمتر صید غیرمجاز هر ساله منجر به کم شدن صید نسبت به سال ماقبل شد و این مساله باعث شد تا صید ماهیان استخوانی به کمترین میزان در سالهای اخیر برسد. صیادان مازندرانی می گویند ماهیگیری شغل اصلی انها است و در سخت ترین شرائط آب و هوایی تلاش برای صید می کنند تا لذیذ ترین پروتئین دریایی را سر سفره های مردم عرضه کنند اما هر سال دریغ از پارسال، مقدار صید کاهش می یابد. عضو هیات مدیره شرکت تعاونی پره شهید کارگر فرح آباد ساری با بیان اینکه 86نفر سهامدار این شرکت هستند، گفت: بسیاری از این اعضا مستاجر و فاقد مسکن شخصی هستند.سبحان احمدی با بیان اینکه سابقه 27ساله در ماهیگیری دارم اضافه کرد: در حالی هر سال مقدار صید کاهش می یابد که  هزینه زندگی با اضافه شدن تعداد خانوار بیشتر می شود.وی با بیان اینکه به مدت شش ماه به صورت شبانه روزی در سواحل خزر در سرما و گرمای هوا مشغول ماهیگیری به روش سنتی پره هستیم، بیان داشت: در حالی که غذای اصلی صیادان ماهی پلو بوده است در چند سال اخیر ماهی حتی در منوی غذای هفتگی صیادان قرار نمی گیرد.وی بیان داشت: روزگاری آنقدر ماهی صید می کردیم که هر روز سهمیه ماهی خود را برای خانواده می بردیم اما در چهار سال اخیر خود صیادان نیز برای درآمد بیشتر از خوردن ماهی خودداری می کنند.کریم محمدی یکی دیگر از اعضای شرکت تعاونی پره صیادی شهید کارگر که به نمایندگی از دیگر ماهیگیران در آئین آغاز صید ماهیان استخوانی دریای خزر سخنرانی کرد با بیان اینکه این اعضا زمین های کشاورزی و دام ندارند و ماهیگیری تنها شغل فصلی آنها است، افزود: میانگین درآمد ماهیانه آنان  800هزار تومان است.وی با بیان اینکه وزارت رفاه همچنان مصوبه هیات دولت مبنی بر کاهش 10 درصد حق سهم بیمه صیادان از 27درصد به 17درصد را اعمال نمی کند، گفت: نوع بیمه نیز مربوط به هزینه سخت و زیان آور نیست و باید به مدت 30 سال سابقه اشتغال و بیمه ای داشته باشیم و این موضوع ماهیگیران را پیر و فرسوده کرده است.وی توضیح داد: ماهیگیران 90 درصد وقت خود را در زمان ماهیگیری در روزهای گرم و سرد سال در آب دریا می گذرانند و این موجب می شود تا خستگی و پیری زود رس در بین ماهیگیران رواج یابد.محمدی میزان دریافت بازنشستگی صیادان از بیمه را یک میلیون و200هزار تومان در ماه دانست و گفت که این رقم بازنشستگی بسیار اندک است.این عضو شرکت تعاونی صیادی پره مازندران گفت که سند مالکیت محل پره صیادی از 60 سال پیش همچنان به نام شرکت نخورده است و این موجب شد تا ارزش سهام بالا نرود.محمدی افزود: عدم صدور جواز به منظور دو منظوره کردن محل صیادی از دیگر مشکلات جامعه صیادی استان مازندران است در حالی که همه امکانات برای جذب گردشگر در زمان غیر فصل صید مهیا است تا کمکی به درآمد صیادان شود.وی یکی از نیازهای دیگر شرکت های صیادی پره مازندران را صدور کارت بازرگانی برای واردات برخی از ادوات صیادی عنوان کرد و گفت: با کارت بازرگانی می توانیم اداوات صیادی ارزانتری را بدست بیاوریم.**سال به سال دریغ از پارسال رئیس اتحادیه صیادی پره استان مازندران با بیان اینکه متوسط درآمد ماهیانه هر ماهیگیر حدود 800هزار تومان است،گفت که این مبلغ نسبت به متوسط حداقل دستمزد هر کارگر حدود 400هزار تومان کمتر است،سید محمد رضوی با اشاره به اینکه به دلیل آلودگی رودخانه ها و در نتیجه دریای خزر هر ساله مقدار صید کم می شود، افزود: امروز موضوع تعدیل شرکت های تعاونی و ساماندهی ماهیگیران ضروری است.وی با بیان اینکه در دهه 80 تا 90 اتحادیه صیادی پره مازندران در هر فصل صید 10 هزار تن انواع ماهی صید و 2 تن خاویار استحصال می کرد، ادامه داد: این مقدار صید به دلایل مختلف از جمله  کاهش نزولات آسمانی،کاهش دبی آب رودخانه، برداشت  شن و ماسه ساحلی، ورود انواع آلاینده ها به ویژه کشاورزی و صنعتی به  2هزار تن و استحصال خاویار به 500کیلو گرم کاهش یافته است.رئیس اتحادیه شرکت تعاونی صیادی پره مازندران به ورود انواع آلاینده از طریق رودخانه های پنج کشور منتهی به دریای خزر اشاره کرد و گفت: امروزه علاوه بر وضعیت اسفبار و از بین رفتن تکثیر طبیعی ماهیان استخوانی، آلودگی بیش از حد آب سبب شده است تا بچه ماهیان تکثیر مصنوعی رها شده نیز با مشکلات رشد مواجه شوند.رضوی گفت: اگرچه همین مقدار ماهی که سالانه صید می شود به برکت مشارکت و همت اتحادیه و شیلات مازندران در تکثیر مصنوعی و رها سازی انواع بچه ماهی به ویژه گونه سفید است، گفت: پارسال در چهار رودخانه شیلاتی استان یک هزارو 400کیلو تخم ماهی را تحویل مرکز تکثیر مصنوعی ساری داده ایم.وی در عین حال افزود: زنگ بحران صید و صیادی در سواحل مازندرانی خزر به صدا در آمده است و امروز شرکت های تعاونی صیادی پره استان با بدهی 80میلیارد ریالی مواجه هستند.** سهم پرداخت حق بیمه صیادان مازندران 10درصد کاهش می یابدمدیر کل شیلات مازندران نیز در مراسم اغاز ماهیگیری در دریای خزر با بیان اینکه کاهش صید ماهیان استخوانی در دریای خزر به یک سوم در سال های اخیر زنگ خطر نابودی این گونه آبزی را به عنوان یکی از مهم ترین ذخایر این دریا به خصوص در استان مازندران به صدا در آورد، گفت: امروز ماهیگیران استان با مشکلات جدی معیشتی مواجه هستند.ولی الله محمد زاده با بیان اینکه کاهش نرخ بیمه حق سهم صیادان از  27درصد به 17درصد  از مصوبات هیات دولت است و وزارت رفاه باید آن را عملیاتی کند، ادامه داد: با پیگیری های صورت گرفته از آبان ماه امسال این مصوبه اجرایی می شود.وی تعدیل و سازماندهی شرکت های تعاونی صیادی پره  مازندران را از دیگر طرح های شیلاتی و  مصوبات هیات دولت دانست و اظهار داشت: برای ادامه صید و صیادی نیاز به صیادان جوان داریم.محمد زاده قرار گرفتن صیادی جزو مشاغل سخت و زیان آور را نیز از دیگر مطالبات جدی ماهیگیران شمال دانست و گفت: این مقوله مهم نیز در حال بررسی و پیگیری است.مدیر کل شیلات مازندران به بالا رفتن قیمت ادوات صید و صیادی اشاره کرد و افزود: با رایزنی های صورت گرفته، شرکت های تعاونی صیادی پره می توانند از تسهیلات ارزان با ثبت نامه در سامانه کارا استفاده کنند.محمد زاده همچنین خطاب به اعضای هیات مدیره شرکت های تعاونی صیادی پره استان گفت که جامعه صیادی می تواند از اعتبار مکانیزاسیون جهاد کشاورزی برای نوسازی ماشین آلات از جمله خرید تراکتور استفاده کند.صیادان مازندرانی عضو شرکت تعاونی پره از امروز یکشنبه پانزدهم مهر با پهن کردن تورهای ماهیگیری در آبهای ساحلی دریای خزر، فصل صید و صیادی را به صورت رسمی حدود یک هفته زودتر از سال های گذشته آغاز کردند.صید و ماهیگیری در سواحل دریای خزر به روش 'پره ' است، به این صورت که تورهایی با ارتفاع هفت تا 10 متر و به طول یک هزار و 200 متر به کمک یک قایق به صورت نیم دایره در فاصله مشخصی از ساحل دریا ( 14 متری عمق دریا ) ریخته و پس از انباشته شدن از ماهیان استخوانی شامل گونه های کفال، سفید و کپور، به وسیله تراکتور به ساحل کشیده می‎شود.سر صیاد ، فوکا پوش ( صیادان باچکمه های بلند) تور ریز ، چینت چی ( مرمت کار تور ) قایقران و تراکتور ران از نیروهای اصلی در انجام صیادی پره هستند. گونه های کفال، ماهی سفید و کپور عمده ترین ماهیان استخوانی دریای خزر هستند که توسط ماهیگیران صید و در بازار عرضه می شود.6990/1899            "}