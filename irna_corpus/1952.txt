{"onTitr":"","titr":" تب مالت ظرف سه سال ریشه کن می شود","describe":" همدان- ایرنا- رئیس سازمان دام پزشکی کشور با بیان اینکه سه مرحله برای مبارزه با بیماری «بروسلوز» یا همان تب مالت اجرا شده است، گفت: در آینده با اجرای مرحله چهارم این طرح و در طول سه سال به مرحله ریشه کنی تب مالت می رسیم.", "text":"به گزارش ایرنا، علیرضا رفیعی پور روز چهارشنبه در نخستین کنگره سراسری بروسلوز (بیماری تب مالت) در انسان و دام در سالن همایش های دانشگاه علوم پزشکی همدان افزود: همه باید برای کنترل مبارزه مراقبت و جلوگیری از بیماری مشترک بین انسان و دام تلاش کنیم. وی اظهار داشت: در مجموعه دامپزشکی کشور 37 هزار نفر فعال هستند که 30 هزار نفر از آنها در بخش خصوصی و نظام دامپزشکی و در حوزه کنترل بیماری مشترک بین انسان و دام به وظیفه خود عمل می کنند. رفیعی پور با اشاره به اینکه در سازمان دامپزشکی 400 خدمت تعریف شده است عنوان کرد: در دهه های گذشته مبارزه با بروسلوز غیر مدون بود و در مرحله نخست مبارزه با آن به صورت لکه ای واکسیناسیون انجام می دادیم.وی اضافه کرد: در مرحله دوم واکسیناسیون همگانی را اجرا کردیم و حالا در مرحله سوم فقط دام های کوچک و بزرگ جهاد را واکسینه می کنیم. وی تاکید کرد: در مرحله چهارم که در آینده به دنبال آن هستیم با قطع مایه کوبی دام، در طول سه سال به مرحله ریشه کنی تب مالت می رسیم. رئیس سازمان دام پزشکی کشور افزود: بیش از 11 میلیون راس از جمعیت دام سبک کشور هر سال واکسینه می شوند که این رقم بالای 95 درصد از جمعیت هدف دام سبک کشور محسوب می شود. وی ادامه داد: در دام سنگین نیز یک میلیون گوساله و بین سه تا چهار میلیون گاو واکسینه می شوند. رفیعی پور گفت: دامپزشکی تامین کننده سلامت عمومی دام و انسان نیست بلکه ما تضمین کننده حوزه دامپزشکی و بهداشت هستیم. رفیعی پور تاکید کرد: اگر بین 500 میلیون ریال تا یک میلیارد ریال در هر شهرستان به حوزه بروسلوز (بیماری تب مالت) اختصاص یابد، در مدت سه سال این بیماری در حد استاندار اروپا کاهش می یابد. وی یادآور شد: این روش تحلیل و در یک استان عملیات آن اجرا شده است که نشان می دهد ما می توانیم با استاندارد های روز دنیا هماهنگ باشیم. به گزارش ایرنا، همایش سراسری بروسلوز در 9 محور اپیدمیولوژی بروسلوز در انسان و دام، الگوی انتقال و فاکتورهای خطر ابتلا به بروسلوز در انسان و دام، ایمونولوژی بروسلوز در انسان و دام، راه های تشخیص نوین در بروسلوز، عود و عوارض بروسلوز، درمان های جدید و مقاومت دارویی در بروسلوز، کنترل و پیشگیری بروسلوز در انسان و دام، اثربخشی واکسیناسیون بروسلوز در دام، الگوی پوشش واکسیناسیون بروسلوز در دام و عوارض واکسیناسیون بروسلوز در دام برگزار می شود. در این کنگره 150 پژوهشگر از سراسر کشور حضور دارند و بیش از 100 مقاله به دبیرخانه آن ارسال شد که در پایان 56 مقاله به بخش داوری راه یافت. این کنگره فردا (19 مهر) به کار خود پایان می دهد. 9904/2090            "}