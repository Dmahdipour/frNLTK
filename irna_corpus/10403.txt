{"onTitr":"","titr":" آیا زمان حذف ترامپ فرا رسیده است","describe":" تهران- ایرنا- وزیر خارجه سابق آمریکا قویاً به انزوای جهانی آمریکا معترض و معتقد است که ترامپ نه تنها خود بلکه دولت و مردم آمریکا را هم در جهان منزوی و تنها کرده است و شرایطی را پدید آورده که متحدان همیشگی واشنگتن یا کنار کشیده‌اند و یا در برابر آمریکا موضع گرفته‌اند.", "text":"روزنامه جمهوری اسلامی در سرمقاله ای، آورده است: جان کری وزیر خارجه سابق آمریکا در یک اظهارنظرغیرمعمول ضمن انتقاد شدید از سیاست‌های ترامپ نسبت به عواقب استمرار چنین سیاست هایی هشدار داد. کری به رفتارهای ترامپ هم تاخت و آنرا پوپولیستی و عوام فریبانه معرفی کرد. وی گفت ترامپ حتی آمریکا را هم پوپولیستی کرده و به سیاست‌های عوام فریبانه در مقیاس جهانی روی آورده است. وزیر خارجه سابق آمریکا قویاً به انزوای جهانی آمریکا معترض و معتقد است که ترامپ نه تنها خود بلکه دولت و مردم آمریکا را هم در جهان منزوی و تنها کرده است و شرایطی را پدید آورده که متحدان همیشگی واشنگتن یا کنار کشیده‌اند و یا در برابر آمریکا موضع گرفته‌اند. کری حتی پا را فراتر گذاشته و کاخ سفید را به لجنزاری متعفن و پر از رسوائی و فساد معرفی کرده که اگر مردم آمریکا و دنیا از اسرار پشت پرده آن آگاه شوند، دیگر حیثیتی برای کاخ سفید و آمریکا باقی نمی‌ماند.کری از بیان این نکته طفره رفته است که ماهیت همیشگی کاخ سفید آمریکا همواره این چنین بوده و همین را هم ایجاب می‌کرده که این چنین باشد ولی ترامپ، فساد و رسوائی را از حد گذرانده است. در عرف دیپلماسی آمریکا کمتر متداول بوده که دولتمردان و مقامات گذشته در روند حاکمیت موجود، کوچکترین دخالتی بکنند یا درباره آن به جز دوران تبلیغات انتخابات ریاست جمهوری سخنی بگویند یا آنرا نقد کنند. ولی رفتارهای غیرمتعادل ترامپ و دستیارانش به قدری نگران‌کننده و حزن انگیز شده که دولتمردان گذشته اصراری به رعایت چنان قانون نانوشته‌ای ندارند و ترامپ را در زیر رگبار انتقادات خود منفعل کرده‌اند.پیش از این هم اوباما و برخی چهره‌های سیاسی و مقامات برجسته سیاسی و نظامی گذشته در نامه‌های سرگشاده و اظهارات رسانه ای، مراتب خشم و اعتراض خود نسبت به عملکرد ترامپ و معدود دستیاران باقیمانده در اطراف وی را به وضوح بیان کرده و می‌کنند و درباره عواقب غیرقابل مهار آن هشدار می‌دهند. به سادگی نمی‌توان فراموش کرد که 27 وزیر خارجه کشورهای عضو اتحادیه اروپا در یک موضع گیری غیرمعمول و حیرت انگیز در اوج تبلیغات و مناظرات انتخاباتی آمریکا نسبت به انتخاب احتمالی ترامپ با چنان دیدگاههائی هشدار دادند و درباره پیامدهای قابل پیش‌بینی مواضع ترامپ به شدت اظهار نگرانی کردند.تصادفی نیست که برخی عناصر برگزیده ترامپ در طول دوره کوتاه ریاست جمهوری وی از وی فاصله گرفته، استعفا داده‌اند و یا حتی علیه وی به افشاگری دست زده‌اند. صرفنظر از رفتار تهاجمی و غیرقابل پیش‌بینی ترامپ که وی را به عنصری روانی تبدیل کرده، کارنامه سیاه وی و همدستانش به ویژه در ماجرای موسوم به دخالت روسیه در انتخابات ریاست جمهوری آمریکا و نقش تقریباً محرز ترامپ و نزدیکترین دستیارانش در این رسوائی، دافعه روزافزونی در میان اطرافیان و همکاران ترامپ ایجاد کرده است.علاوه بر این، روند تحقیقات در این باره به حدی نفس گیر شده که عموماً ترجیح می‌دهند از رئیس جمهوری که ممکن است هر لحظه استعفا دهد یا برکنار شود، فاصله بگیرند. این نکته به ویژه در مناسبات خارجی آمریکا تاثیر مضاعفی داشته و حتی متحدین واشنگتن را در شرایط بلاتکلیفی و تردید قرار داده است. در چنین شرایطی دارودسته ترامپ تلاش می‌کنند با ماجراجوئی و اقدامات جدید و غیرمنتظره، بحران تازه‌ای دست و پا کنند تا نظرها را به سمت و سوی دیگری منحرف نمایند و رئیس‌جمهور از تعرض تحقیقات فرسایشی نظام قضائی مصون و محفوظ بماند. البته این امر ممکن است فرایند تحقیقات را کند و زمانبر سازد ولی نمی‌تواند برای همیشه کمک چندانی به ترامپ و دستیارانش بکند.با نگاهی به فهرست عملکرد ترامپ، بهتر می‌توان دریافت که وی صرفاً برای توسل به سیاست دفع الوقت و البته به روش خودش دست به این تصمیمات جنجالی زده است. برتر دانستن خود و دولتش نسبت به تمامی دولتها و روسای جمهور گذشته تاریخ آمریکا که باعث تمسخر و خنده روسای جمهور حاضر در اجلاس اخیر سازمان ملل شد و برعهده گرفتن سرپرستی هیئت آمریکائی در شورای امنیت که عملاً بوی تند خودنمائی و خودبزرگ بینی از آن به مشام می‌رسید، اخیراً به فهرست بلند بالای خرابکاری‌های ترامپ افزده شده است.این نکته از آن جهت اهمیت دارد که بسیاری از روانشناسان برجسته و روانپزشکان صاحب نام، با صراحت ترامپ را به خاطر بیماری پارانوئید و پنهان کردن آن در دوره انتخابات ریاست جمهوری، به پنهانکاری و بالاتر از آن فریبکاری متهم کرده‌اند و 350 سردبیر رسانه‌های آمریکائی در یک موضع واحد علیه ترامپ و عملکردش موضع گرفتند و سیاستهای وی را محکوم کردند. وقتی انبوه عظیمی از صاحبنظران و عناصر مطرح در جامعه آمریکا چنین برداشت مشترکی از موضوع دارند، مسئله کاملاً فرق می‌کند و آنچه باقی می‌ماند این است که آیا زمان سقوط یا حذف ترامپ فرا رسیده است؟ پاسخ جان کری به این سوال مثبت است.*منبع: روزنامه جمهوری اسلامی،1397،7،11**گروه اطلاع رسانی**1893**9131            "}