{"onTitr":"","titr":" اسامی 15 متهم ناپدید شدن خاشقچی منتشر شد","describe":" آنکارا - ایرنا - رسانه های ترکیه اسامی 15 تبعه عربستان را که در پرونده ناپدید شدن 'جمال خاشقچی' روزنامه نگار عرب متهم هستند، منتشر کردند.", "text":"به گزارش روز چهارشنبه ایرنا، وبسایت خبری 'استار' ترکیه این افراد را شامل 'مشعل سعد البستانی، صلاح محمد الطبیقی، نایف حسن العریفی، محمد سعد الظهرانی، منصور عثمان اباحسین، خالد عایض الطیبی، عبدالعزیز محمد الحساوی، ولید عبدالله الشهری، ترکی مشرف الشهری، ثائر غالب الحربی، ماهر عبدالعزیز مترب، فهد شبیب البلوی، بدر لافی العتیبی، مصطفی محمد المدنی و سیف سعد القحطانی' اعلام کرد.این وبسایت نوشت: این افراد که همگی تبعه کشور عربستان هستند، پس از ورود خاشقچی به کنسولگری عربستان وارد ترکیه شده و ساعاتی پس از ناپدید شدن او استانبول را ترک کرده اند.برخی رسانه ها، الطبیقی و البستانی از ماموران رده بالای امنیتی و از نزدیکان 'محمد بن سلمان' عنوان کرده اند.وبسایت خبری استار این افراد را 'تیم سازمان امنیت عربستان' عنوان کرد و نوشت: انتقال جسد احتمالی خاشقچی از طریق فرودگاه با استفاده از تسهیلات مصونیت دیپلماتیک ممکن نیست، چرا که چمدان های افراد هنگام ورود به سالن پرواز فرودگاه 'آتاتورک' در دستگاه 'ایکس ری' کنترل شده است.پلیس ترکیه هم اعلام کرد که دو فروند هواپیمایی که این تیم 15 نفره عربستانی را به استانبول منتقل کرده، به صورت کامل بازرسی و کنترل شده است.همچنین پلیس ترکیه آخرین تصاویر مربوط به ورود خاشقجی را دو روز پیش منتشر کرده و با تثبیت ورود او به ساختمان کنسولگری و نیز خارج نشدنش از آنجا و همچنین ناپدید شدن چند روزه این روزنامه نگار، بر ابهام ماجرا افزوده است.روز گذشته دستگاه قضایی ترکیه با تعیین یک دادستان و یک بازپرس، پیگیری قضایی پرونده ناپدید شدن خاشقجی روزنامه نگار عربستانی پس از ورود به کنسولگری عربستان در استانبول را آغاز کرد.دادستانی کل استانبول اعلام کرد که دادستان و بازپرس تعیین شده با بررسی پرونده، درباره سرنوشت خاشقجی پس از ورود به کنسولگری عربستان در این شهر اقدامات لازم را انجام خواهند داد.همزمان با این تصمیم قضایی، دیروز کنسولگری عربستان در استانبول با ارسال پیامی به وزارت خارجه ترکیه از کارشناسان ترک خواست تا از ساختمان کنسولگری این کشور بازدید کنند.خبرگزاری 'آناتولی' نیز با انتشار این پیام نوشت: پادشاهی عربستان با ابراز احترام به کشور جمهوری ترکیه به دلیل اهمیتی که برای آشکار شدن مساله مفقود شدن جمال احمد خاشقجی فرزند حمزه قائل بوده و بر اساس اصل همکاری با دولت جمهوری ترکیه، از کارشناسان و مقامات مسئول ترک دعوت می کند از سرکنسولگری کشورمان در استانبول بازدید کنند. 'حامی آکسوی' سخنگوی وزارت خارجه ترکیه نیز امروز (چهارشنبه) اعلام کرد که در چارچوب تحقیقات قضایی ساختمان کنسولگری عربستان در استانبول بازرسی خواهد شد.'رجب طیب اردوغان' رییس جمهوری ترکیه دو روز پیش خواستار مشخص شدن وضعیت خاشقجی روزنامه نگار ناپدید شده در استانبول از سوی مقامات سعودی شد.وی پیگیری مساله روزنامه نگار سعودی ناپدید شده را 'وظیفه انسانی و سیاسی' خود خواند و افزود: کنسولگری عربستان در استانبول باید ثابت کند که خاشقجی از آنجا خارج شده است یا نه.وی تاکید کرد: مسئولان کنسولگری عربستان نمی توانند با بیان این که 'خاشقچی از اینجا خارج شد' ، از زیر مسئولیت شانه خالی کنند.به گزارش ایرنا، خاشقجی روزنامه نگار مشهور عربستانی که از اعضای انجمن رسانه های ترک ـ عرب بوده است، از 6 روز پیش و از زمان مراجعه به ساختمان سرکنسولگری عربستان در شهر استانبول ناپدید شد.به رغم این که مقامات و پلیس ترکیه مدعی بودند که او در ساختمان کنسولگری حضور دارد، ولی رسانه های غربی از جمله 'رویترز' اعلام کردند که وی به قتل رسیده است.برخی منابع غیررسمی خبری نیز در دو روز اخیر مدعی قتل خاشقجی روزنامه نگار منتقد آل سعود توسط ماموران سرویس امنیتی سعودی پس از شکنجه در کنسولگری عربستان شده اند.بر اساس شایعه منتشر شده، خاشقجی توسط 15 ماموری که در روز و ساعت حضور او در کنسولگری، از عربستان به استانبول آمده بودند، به قتل رسیده است و قاتلان نیز به کشور خود باز گشته اند.هنوز این ادعای مطرح شده از سوی هیچ مرجعی تایید نشده، ولی 'توران قشلاقچی' رییس انجمن رسانه های ترک ـ عرب به طور مکرر اعلام کرده است که با قطعیت می توان گفت که خاشقجی روزنامه نگار عربستانی به قتل رسیده است.شواهد میدانی و سخنان 'محمد الخطیبی' سرکنسول عربستان در استانبول نشان می دهد که اسناد و شواهد حضور خاشقجی در کنسولگری عربستان از جمله تصاویر دوربین های مدار بسته این مکان دیپلماتیک، توسط مقامات امنیتی آل سعود معدوم شده است.سرکنسول عربستان در استانبول در پی ناپدید شدن خاشقجی، درهای سرکنسولگری را به روی خبرنگاران رویترز باز و اعلام کرد که به علت فعال نبودن دوربین های مدار بسته، تصاویر ورود و خروج خاشقجی در ساختمان کنسولگری ثبت نشده و هیچ فیلمی موجود نیست.خاشقجی 59 ساله، بعد از انتخاب بن سلمان به عنوان ولیعهد عربستان، این کشور را ترک کرده و به آمریکا رفته بود و در روزهای اخیر قصد ازدواج با یک زن تبعه ترکیه را داشت و برای طی کردن مراحل ثبت ازدواج خود مجبور به مراجعه به کنسولگری عربستان در استانبول شد.وی در مقالاتی که در روزنامه 'واشنگتن پست' نوشته بود، از جنگ عربستان در یمن، بحران اقتصادی با کانادا و دستگیری مدافعان حقوق زنان در عربستان انتقاد کرده بود.خاورم/1905**1651            "}