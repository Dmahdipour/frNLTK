{"onTitr":"","titr":" هشت هزار فعال قرآنی کشور بیمه هستند","describe":" اراک - ایرنا - معاون قرآن و عترت وزیر فرهنگ و ارشاد اسلامی گفت: هشت هزار فعال قرآنی در نقاط مختلف کشور تحت پوشش بیمه تامین اجتماعی قرار دارند.", "text":"«عبدالهادی فقهی زاده» عصر پنجشنبه در حاشیه نشست با مدیران موسسات قرآن و عترت استان مرکزی در محل اداره کل فرهنگ و ارشاد اسلامی این استان در گفت و گو با ایرنا، افزود: مجموع بیمه شدگان فعالان قرآنی کشور در سال گذشته حدود چهار هزار نفر بود که شمار آنان ظرف یک سال دو برابر شده است. وی ادامه داد: شمار بیمه شدگان فعالان قرآنی بیشتر از دیگر اقشار فرهنگی و هنری کشور است و همچنان نیز امکان بیمه شدن فعالان قرآنی وجود دارد. معاون قرآن و عترت وزیر فرهنگ و ارشاد اسلامی بیان کرد: 130 میلیارد ریال اعتبارات امسال به معاونت قرآن و عترت اختصاص یافته که در مقایسه با انتظارات استان ها و فعالیت گسترده این حوزه، رقم ناچیزی است. وی بیان کرد: معاونت قرآن و عترت وزارت فرهنگ و ارشاد اسلامی بدون توجه به اعتبارات و با هم افزایی و همفکری با دیگر دستگاه های اجرایی اهداف و برنامه های این حوزه را پیگیری می کند و کمبود اعتبارت نمی تواند مانع پیشبرد اهداف قرآنی وزارت فرهنگ و ارشاد اسلامی باشد. فقهی زاده اظهار داشت: برگزاری جشنواره حکمت(نهج البلاغه) و نیایش(صحیفه سجادیه) در تمام نقاط کشور هدفگذاری شده که به زودی و به طور همزمان در استان های مختلف کشور برگزار می شود. وی افزود: طرح ملی تلاوت نیز با جدیت در حال برگزاری است و امسال برنامه ها برای دختران هشت تا 13 سال نیز به طور همزمان در سه استان کشور برگزار می شود. معاون قرآن و عترت وزیر فرهنگ و ارشاد اسلامی توزیع عادلانه منابع، همکاری گسترده با سازمان های مختلف از قبیل اوقاف و امور خیریه و تبلیغات اسلامی در راستای انجام برنامه های قرآنی، راهبری و جهت دهی فعالیت های قرآنی موسسات خصوصی و فعالیت گسترده در حوزه مشاوره ای آموزش های مجازی قرآن کریم را از مهمترین برنامه های این وزارتخانه در امور قرآنی عنوان کرد. عضو فراکسیون قرآن و عترت مجلس شورای اسلامی نیز گفت: حمایت از حافظان، قاریان و مربیان موسسات و تشکل های مردم نهاد قرآنی از ماموریت های این فراکسیون است و به منظور افزایش اعتبارات نیز گام های مهمی برداشته شده است. «محمد حسینی» افزود:بیشتر اقدامات حمایتی در بخش های مذهبی و فرهنگی برای شهرهای قم و مشهد مقدس است که این مهم باید اصلاح شود و اعتبارات این بخش به صورت عادلانه به تمام استان های کشور توزیع شود. نماینده مردم شهرستان های فراهان، تفرش و آشتیان در مجلس شورای اسلامی افزود: همه موسسات و مراکز خصوصی قرآنی در نقاط مختلف کشور به مجلس شورای اسلامی معرفی نشده اند و اعتبارات قرآنی هر سال به 234 مرکز قرآنی تخصیص می یابد و بسیاری از این مراکز در کشور حتی اطلاعی از این اعتبارت ندارند. وی تاکید کرد: معاون قرآن و عترت وزارت فرهنگ و ارشاد اسلامی وظیفه دارد تمامی موسسات و مراکز خصوصی قرآن کریم را فهرست بندی کرده و به فراکسیون قرآن و عترت مجلس شورای اسلامی ارائه کرده تا اعتبارت به صورت عادلانه توزیع شود. مدیرکل فرهنگ و ارشاد اسلامی استان مرکزی نیز گفت: 62 موسسه قرآنی در نقاط مختلف این استان فعال است که سالانه قاریان و حافظان بسیاری در این مراکز تربیت می شوند. «محسن شریفی» بیان کرد: علاوه بر این 11 موسسه قرآنی ویژه و 22 موسسه قرآنی ویژه کودکان در نقاط مختلف استان مرکزی فعالیت می کنند. وی افزود: امسال 11 عنوان کتاب در معاونت قرآن و عترت اداره کل فرهنگ و ارشاد اسلامی استان مرکزی منتشر و به موسسات مختلف استان ارسال شد. 80 موسسه و 180 خانه قرآنی شهری و روستایی در نقاط مختلف استان مرکزی فعالیت می کنند. 3017/6013/            "}