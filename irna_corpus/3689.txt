{"onTitr":"","titr":" توزیع اقلام زیستی به خانوارهای سیل زده گیلان ادامه دارد","describe":" رشت - ایرنا - مدیر عامل هلال احمر گیلان گفت: امدادرسانی این جمعیت در قالب توزیع اقلام زیستی نظیر موکت، پتو ظروف و لوازم اولیه به خانوارهای سیل زده استان ادامه دارد.", "text":"مهدی ولی پور روز سه شنبه در گفت و گو با خبرنگار ایرنا اظهار داشت: جمعیت هلال احمر استان گیلان برای شناسایی منازل خانوارهایی که وسایل زندگی آنها در سیل اخیر دچار خسارت شده اقدام کرده تا توزیع اقلام زیستی را بین آنها داشته باشد.وی با بیان این که پیش از این نیز توزیع اقلام زیستی در بین خانوارهای دچار آسیب در سیل اخیر انجام گرفته اظهار داشت: تاکنون حدود 600 خانوار و دو هزار و 265 نفر از خدمات امدادی این جمعیت بهره مند شدند.مدیرعامل جمعیت هلال احمر استان گیلان خاطر نشان کرد: 372 منزل در سیل اخیر دچار آبگرفتگی شدند که تخلیه آب منازل از سوی امدادگران این جمعیت انجام گرفته و در زمان حاضر، این تعداد از خانواده ها از اقلام زیستی بهره مند می شوند.وی بیان داشت: یکصد و هشت تیم عملیاتی به تعداد 530 نفر از امدادگران و نجاتگران جمعیت هلال احمر استان گیلان با 74 دستگاه خودروی امدادی با 13 فروند قایق و دستگاه های موتور پمپ در کنار سایر دستگاه های امدادی برای خدمات رسانی به سیل زدگان اقدام کردند.در زمان حاضر، بیش از 14 هزار و 172 عضو جوان و بیش از هشت هزار و 633 داوطلب با جمعیت هلال احمر استان گیلان همکاری می کنند. بارش های شدید چند روز گذشته در گیلان موجب آبگرفتگی شهرها و جاری شدن سیلاب شد، وقوع سیلاب خسارت هایی را نیز به تاسیسات زیربنایی استان وارد کرده و تاکنون موجب تخریب چندین دستگاه پل، بسته شدن برخی راه های فرعی و بروز مشکلاتی برای مردم شده است. 372 خانه در سیل اخیر گیلان دچار آبگرفتگی شدند.  7286 / 6030            "}