{"onTitr":"","titr":" فروشگاه ها به  ترویج خرید کتاب در سبد خانوارها کمک کنند","describe":" ایلام - ایرنا - مدیرکل کتابخانه‌های عمومی استان ایلام گفت: فروشگاه های بزرگ عرضه کالا باید در ترویج فرهنگ کتابخوانی و خرید کتاب در سبد خانوارها سهیم شوند.", "text":"مراد جلیلیان در گفت و گو با خبرنگار ایرنا افزود: از فروشگاه های بزرگ که مراجعین متعددی در طول روز دارند خواستار سهیم شدن آنان در خرید کتاب در سبد خانوار هستیم که این حرکت باعث رونق و نشر فرهنگ مطالعه در سطح جامعه خواهد شد.وی اضافه کرد: امروز در کنارخرید مایحتاج زندگی روزانه مردم نیازمند تقویت خرید کتاب توسط خانواده ها بویژه کتاب کودک هستیم و باید کتاب را در سفره مردم قرار دهیم و با این کار فرهنگ غنی کتابخوانی را در بین خانواده ها ترویج دهیم.مدیرکل کتابخانه های عمومی استان ایلام تاکید کرد: تقویت وترویج فرهنگ مطالعه و شکل گیری آن در دوران کودکی مهمترین زمان برای عادت دادن افراد جامعه به کتابخوانی است.جلیلیان ابراز امیدواری کرد در آینده ای نزدیک با جلسه ای مشترک با مدیران فروشگاه های بزرگ ، رئیس اصناف در استان زمینه ایجاد قفسه کتاب کودک در فروشگاه های بزرگ را ایجاد خواهیم نمود.وی یادآور شد: اگر هر فروشگاهی در قبال خرید به میزان بالا یک جلد کتاب کودک را به خریدار اهدا کند می توانیم گام موثری به صورت خودجوش و اساسی در ترویج فرهنگ مطالعه و توجه به فرهنگ خرید کتاب در سبد خانوار برداریم.وی ابراز امیدواری کرد جامعه اصناف و بازاریان پرفروش شهر ایلام به این موضوع مهم توجه داشته باشند، این رویکرد اگر نهادینه شود موجب تقویت پایه علمی کودکان و نوجوانان قبل از مدرسه خواهد شد.جلیلیان تاکید کرد: فروشگاه های بزرگ ایلام برای تهیه کتاب می توانند از کتابفروشی های استان و ناشران بومی با تخفیف خرید کنند وآنها را به کودکان همراه خانواده ها در هنگام خرید اهدا کنند.گفتنی است هم اکنون 43 باب کتابخانه عمومی نهادی وهفت باب کتابخانه عمومی مشارکتی با داشتن 650 هزار جلد کتاب و 32 هزار نفر عضو فعال در سطح شهرها و روستاهای استان ایلام فعالیت دارند.7176/6119            "}