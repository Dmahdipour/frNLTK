{"onTitr":"","titr":" نیشابور نخستین تولیدکننده گوشت و شیر در خراسان رضوی است","describe":" مشهد- ایرنا- مدیر جهاد کشاورزی نیشابور گفت: این شهرستان با تولید سالانه 9 هزار تن گوشت قرمز و روزانه 600 تن شیر مقام نخست تولید این محصولات را خراسان رضوی به خود اختصاص داده است.", "text":"محمدعلی فرهمند راد عصر پنجشنبه در مراسم تجلیل از کشاورزان برتر نیشابور افزود: عشایر شش درصد از گوشت قرمز نیشابور را تولید می کنند و تنها 20 درصد دام سبک این شهرستان به صورت صنعتی پرواربندی می شود. وی ادامه داد: همچنین 30 مرکز جمع آوری شیر در نیشابور فعالند و میانگین بار میکروبی شیر تولیدی این شهرستان زیر 100هزار در لیتر می باشد که نسبت به میانگین استانی کمتر است.مدیر جهاد کشاورزی نیشابور گفت: با این وجود، عملکرد رایج در بخش زراعی و باغی این شهرستان یک سوم و در بخش دامی یک دوم عملکرد قابل حصول می باشد لذا برای پر کردن این خلاء لازم است کشاورزان به سمت روشهای پیشرفته و نوین تولید و اصلاح نژاد دام هدایت شوند. وی افزود: همچنین برای افزایش کیفیت محصولات در بخش دام نظارت بر بهداشت و سلامت فرآورده های دامی، داروهای دامی و همچنین ایجاد زیرساختها و تکمیل زنجیره تولید ضروری است. بر همین اساس امسال دومین کشتارگاه صنعتی خراسان رضوی در نیشابور به بهره برداری رسید و ساخت میدان دام، بازارچه عرضه متمرکز زعفران و بازارچه عرضه مستقیم سبزیجات نیز در دست اجرا است.وی گفت: اکثر محصولات کشاورزی نیشابور به دلیل حداقل استفاده از کودهای شیمیایی و داروهای دامی، از کیفیت بالائی برخوردار هستند.700 هزار دام سبک و 70 هزار دام سنگین در 150 واحد صنعتی، نیمه صنعتی و سنتی نیشابور وجود دارد. همچنین 120 واحد تولید مرغ گوشتی با ظرفیت جوجه ریزی ماهانه 500 هزار قطعه و 25 واحد مرغداری تخمگذار در نیشابور فعالیت دارند. مرکز شهرستان 450 هزار نفری نیشابور در فاصله 127 کیلومتری غرب مشهد واقع است. 9869/1858            "}