{"onTitr":"","titr":" جشن عاطفه ها در800 مدرسه استان بوشهر آغاز شد","describe":" بوشهر- ایرنا- همزمان با سراسر کشور جشن عاطفه ها روز چهارشنبه در 800 مدرسه استان بوشهر با شعار 'هر مدرسه یک واحد نیکوکاری' آغاز شد.", "text":"به گزارش ایرنا، مدیرکل کمیته امداد امام خمینی (ره) استان بوشهر گفت: مرحله دوم جشن عاطفه ها با هدف ترویج فرهنگ نوعدوستی، ایثار، محبت در بین دانش آموزان کمک به تامین نیازهای ضروری دانش آموزان نیازمند برگزار می شود.احمد لطفی اظهار داشت: با حضورخیران و نیکوکاران در مرحله نخست جشن نیکوکاری در استان بوشهر 20 میلیارد ریال کمک دریافت و تا قبل از آغاز سال تحصیلی جدید در بین هفت هزار و 500 دانش آموز زیر پوشش این نهاد حمایتی توزیع شد.وی یادآور شد: آغاز جشن عاطفه ها در مدرسه ها نقطه شروع احسان و نیکوکاری است و انتظار می رود این احساس مسئولیت نسبت به قشر ضعیف جامعه تا پایان سال تحصیلی ادامه داشته باشد.لطفی بیان کرد: هر پایگاه جشن عاطفه ها در مدارس به عنوان یک پایگاه فرهنگی و معنوی قلمداد می شود. مدیرکل کمیته امداد استان بوشهر گفت: در این ارتباط 140 هزار پاکت مهر عاطفه ها در مدرسه های این استان برای جمع آوری کمک های دانش آموزان توزیع شد. وی بیان کرد: اساس فعالیت‌‌های کمیته امداد توانمندسازی مددجویان با فراهم کردن زمینه فکری و فرهنگی، آموزش مهارت، مدیریت درست زندگی به آنها و ترویج روحیه انفاق و نوع دوستی درجامعه است. وی اضافه کرد: مرحله نخست جشن عاطفه ها 15 و 16 شهریور ماه در250 پایگاه ثابت و سیار استان بوشهر همزمان با سراسر کشور برگزار شد. لطفی یادآورشد: مردم نیکوکار و نوع دوست استان بوشهر می‌توانند از طریق مراجعه به مراکز نیکوکاری، مراجعه به دفاتر کمیته امداد در سراسر استان و یا واریز کمک‌های نقدی به حساب 0105753982009 نزد بانک ملی اقدام کنند.وی با تاکید بر بهره گیری از شیوه‌های نوین الکترونیک در دریافت کمک‌های مردمی نیز اظهارداشت: مردم نیکوکار استان می‌ توانند برای پرداخت آسان تر کمک‌های نقدی خود به جشن عاطفه‌ها از طریق روش آنی پرداخت با شماره گیری کد دستوری #077* 8877 *، نرم افزارهای کاربردی سنا، بله، سکه، آپ در تلفن همراه، سایت کمیته امداد، دستگاه‌های خودپرداز و تلفن نیکوکاری 0968877 اقدام کنند.مدیرکل کمیته امداد استان بوشهر گفت: در مرحله اول و دوم جشن عاطفه های سال گذشته مردم استان بوشهر 30میلیارد ریال به صورت نقدی و غیر نقدی به دانش آموزان نیازمند کمک کردند.مدیرکل آموزش و پرورش استان بوشهر دراین آئین در دبستان پسرانه شاهد بوشهر افزود: هدف از برگزاری جشن عاطفه ها در مدارس تقویت حس نوع دوستی و کمک به دیگران در دانش آموزان است. ناصرکرمی افزود: فراهم کردن شرایط تحصیل برای همه دانش آموزان از وظایف همه آحاد جامعه است که در این راستا همدلی و مشارکت مردم، دستگاه های اجرایی و خیران را می طلبد.6047/6043            "}