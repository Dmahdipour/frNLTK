{"onTitr":" معاون توسعه روستایی و مناطق محروم کشور:    ","titr":" 450 میلیارد ریال تسهیلات به روستاییان قم پرداخت شد","describe":" قم- ایرنا- معاون توسعه روستایی و مناطق محروم کشور گفت: درسال جاری 500 میلیارد ریال تسهیلات برای روستاییان قم مصوب شده بود که تاکنون 450 میلیارد ریال آن پرداخت شده است.", "text":"به گزارش ایرنا، سید ابوالفضل رضوی عصر سه شنبه درجلسه نشست صمیمی معاون توسعه روستایی و مناطق محروم کشور با کارآفرینان قم در فرمانداری این شهر افزود: بانک های عامل باید با کارآفرینان روستایی همکاری کنند تا این مبلغ باقی مانده در مرحله نخست پرداخت شود. وی اضافه کرد: در کشور 60 هزار میلیارد ریال برای وام های روستاییان و عشایر ابلاغ شده بود که تاکنون 34 هزار میلیارد ریال آن پرداخت شده است. معاون توسعه روستایی و مناطق محروم ریاست جمهوری ادامه داد: در صورتی که بانکها تاخیر در پرداخت تسهیلات داشته باشند 2 درصد جریمه خواهند شد چرا که این امر باعث می شود تا طرح ها به کندی و با گرانی اجرا شود. به گفته وی، بانک های کشاورزی، پست بانک، توسعه تعاون و صندوق کارآفرینی امید جزء بانک هایی پرداخت کننده تسهیلات به روستاییان هستند. وی بااشاره به بازپرداخت تسهیلات گفت: سرمایه در گردش در مورد قانون اشتغال پایدار تا سقف 10 میلیارد ریال با سود 10 درصد و حداکثر 6 ماه تنفس در بازپرداخت است. وی بیان داشت: سرمایه ثابت بستگی به نوع طرح های تولیدی روستایی با حداقل 6 ماه تنفس است که تا پنج سال نیز تمدید شده است ضمن این که زنان بی سرپرست تا سقف سه میلیارد ریال تسهیلات را می توانند با ضمانت وثیقه دریافت کنند. رضوی به مالیات صفر درصد در طرح های تولیدی اشاره کرد و گفت: در کلیه روستاهای کشور هرواحدی که بر مبنای اشتغال احداث می شود تا پنج سال با مالیات صفر درصد محاسبه می شود همچنین برای واحدهای تولیدی در مناطق محروم کشور تا 10 سال و صاحبان مدارک دانش بنیان باطرح ها تولیدی تا 15 درصد مالیات با ضریب صفر درصد محاسبه می شوند. وی تاکید کرد: سازمان های مردم نهاد کارآفرین روستایی باید در قم تشکیل تا از هر دهستان و از هر رشته تولیدی یک نماینده انتخاب شود تا این گونه مسائل و مشکلات را با حضور مدیران و مسئولان استانی پیگیری کنند. وی خاطرنشان کرد: همچنین باید هر صنفی اتحادیه ای تشکیل دهند و بر اساس آن با یکدیگر هم افزایی و همکاری کنند تا منجر به توسعه پایدار در استان قم شود. معاون توسعه روستایی و مناطق محروم کشور با بیان اینکه بخشی از مشکلات از ناآگاهی و بی اطلاعی از دستورالعمل های ملی است گفت: روستاییان باید نسبت به مشکلات و چالش های پیش روی خود مطالبه گر باشند و از مسئولان مربوطه پیگیری کنند. وی ادامه داد: روحیه امر به معروف و نهی از منکر باید در جامعه به صورت دوسویه از سمت مردم و دولت اجرایی شود تا از این طریق مسئولان اقدام به پاسخگویی در برابر مردم کنند. در این جلسه کارآفرینان روستایی مشکلاتی از جمله صدور مجوزها، ضمانت های بانکی، دریافت سریع بازپرداخت تسهیلات، انشعاب های روستایی، امور مالیاتی، بیمه ای و امور مالیاتی را مطرح کردند و خواستار رسیدگی مسئولان امر شدند. 8138/ 6133/            "}