{"onTitr":"","titr":" روادید الکترونیکی برای گردشگران خارجی در اصفهان صادر می شود","describe":" اصفهان - ایرنا - رئیس دفتر نمایندگی وزارت امورخارجه در استان اصفهان گفت: این نمایندگی درصدد است که زمینه صدور روادید الکترونیکی (بدون الصاق برچسب در گذرنامه) را برای گردشگران خارجی فراهم کند.", "text":"علیرضا سالاریان روز شنبه در گفت و گو با ایرنا افزود: دولت آمریکا در راستای سیاست های ضد ایرانی خود درصدد است محدودیت هایی را برای سفر گردشگران و کاردان های خارجی به ایران اعمال کند و صدور روادید الکترونیک راهبرد مناسبی برای این نوع سیاست هاست.به گزارش ایرنا، در نیمه نخست سال جاری 290 هزار نفر گردشگری خارجی وارد اصفهان شدند که در مقایسه با مدت مشابه سال گذشته پنج درصد کاهش داشته است. وی خاطرنشان کرد : زیرساخت های لازم برای راه اندازی مرکز صدور روادید بدون الصاق برچسب در فرودگاه بین المللی شهید بهشتی اصفهان در حال تدارک است و تا پایان مهر امسال تکمیل خواهد شد. به گفته رئیس دفتر نمایندگی وزارت امورخارجه در اصفهان مراکز صدور روادید بدون الصاق برچسب در  تهران و  شهرهایی  دیگر راه اندازی شده است. سالاریان اظهارداشت: راه اندازی این مرکز در اصفهان می تواند  در جذب بیشتر گرشگران خارجی موثر باشد. وی کمک به توسعه رشد اقتصادی، تقویت صنعت گردشگری و ارتقای علمی اصفهان از طریق برقراری ارتباط با مراکز بین المللی و کشورهای خارجی را از اولویت های دفتر نمایندگی وزارت خارجه در استان بیان کرد و گفت: اولویت اصلی ما تقویت صنعت گردشگری و صنایع دستی به عنوان مزیت های ویژه استان است تا از این طریق بتوان به رشد اقتصادی اصفهان کمک کرد اما متاسفانه ادارات آنگونه که انتظار است هماهنگ و همراه نیستند. رئیس دفتر نمایندگی استان اصفهان با اشاره به این که پس از برجام فرصت بسیار خوبی برای توسعه و تقویت صنعت گردشگری و صنایع دستی فراهم شد، تصریح کرد: اصفهان فرصت سه ساله گذشته را از دست داده است و باید با تلاش بیشتر و اتخاذ برنامه های مناسب فرصت از دست رفته را جبران کند. *** معرفی برند گردشگری اصفهان به  مهمانان و سفرای خارجی سالاریان با اشاره به این که برند گردشگری اصفهان تیر امسال با حضور اسحاق جهانگیری معاون اول رئیس جمهوری رونمایی شد، گفت: اول آذر امسال مراسمی با حضور شهرداران  شهرهای خواهر خوانده اصفهان و  سفرای خارجی به مناسبت روز اصفهان برگزار می شود که طی آن برند گردشگری این شهر به شهرداران خواهر خوانده اصفهان و سفرای خارجی مقیم معرفی خواهد شد. وی ادامه داد : ورود گردشگران خارجی به کشورمان و مشاهده واقعیت های جمهوری اسلامی تاثیر بسزایی در خنثی سازی این تبلیغات دارد. رئیس دفتر نمایندگی وزارت امورخارجه در اصفهان اضافه کرد: برای موفقیت در عرصه صنعت گردشگری باید ضمن برقراری ارتباط قوی با شرکت های بین المللی گردشگری زمینه حضور آنها در ایران را فراهم و ظرفیت های کشورمان را به آنها معرفی کنیم. وی تصریح کرد : دفتر نمایندگی وزارت امورخارجه در اصفهان آماده هرنوع کمک به فعالان بخش گردشگری برای برقراری ارتباط با شرکت های بین المللی است. سالاریان توجه به دیپلماسی عمومی و فرهنگی را از رویکردهای دفتر نمایندگی وزارت امورخارجه در اصفهان بیان و اضافه کرد: خوشبختانه دانشگاه اصفهان ارتباط خوبی با دانشگاههای جهان و مراکز علمی بین المللی دارد و ما کمک می کنیم تا ارتباط این دانشگاه با مراکز علمی بین المللی بیش از پیش گسترش یابد. وی به فعالیت های کنسولی نمایندگی وزارت امورخارجه در اصفهان اشاره کرد و گفت: در سال گذشته بیش از پنج هزار روادید فرودگاهی صادر و در بخش تایید اسناد، افزون بر 28 هزار سند سجلی ارائه شده توسط شهروندان اصفهانی یا دارالترجمه ها تایید شده است. رئیس دفتر نمایندگی وزارت امورخارجه در اصفهان با اشاره به این که رسیدگی به امور کنسولی شهروندان اصفهانی در خارج از کشور از جمله دانشجویان توسط این نمایندگی انجام می شود، افزود: همه امور کنسولی مربوط به وزارت امور خارجه در بخش کنسولی این دفتر انجام می شود و شهروندان اصفهانی نیاز نیست برای انجام خدمات کنسولی به وزارت امور خارجه در تهران مراجعه کنند.به گزارش ایرنا، ایران سالانه  پذیرای پنج میلیون گردشگر خارجی است./6026/2093            "}