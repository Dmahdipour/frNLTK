به گزارش ایرنا ،طولانی شدن و کندی عملیات اجرایی طرح قطار شهری شیراز سابقه ای طولانی و نزدیک به دو دهه ای دارد به گونه ای که اغلب جوانان و نوجوانان این شهر با خاطرات حفاری و کنده کاری به امید بهره مندی از سیستم حمل و نقل مدرن بزرگ شده اند و خاطره ای از شیراز بدون منع تردد و اعمال محدودیت به دلیل احداث مترو ندارند. سازمان قطار شهری شیراز در سال 80 آغاز به کار کرد و کلنگ خط یک متروی این شهر یکسال بعد در سال 81 به زمین زده شد و پس از گذشت 12 سال، مرحله نخست این خط به طول 24و نیم کیلومتر در سال 93 به بهره برداری رسید. ** رویای شیراز بدون محدودیت برای احداث مترو در نقشه کلی و طراحی قطار شهری شیراز 6 خط به طول حدود 90 کیلومتر پیش بینی شده که تاکنون تنها یک خط آن به بهره برداری رسیده و با روند کند کنونی، مشخص نیست رویای اتمام حفاری ها و اعمال محدودیت ترافیکی برای احداث مترو و همچنین بهرمندی این کلانشهر از سیستم یکپارچه ناوگان حمل و نقل عمومی مدرن چه زمانی به واقعیت تبدیل می شود. روند احداث متروی شیراز از ابتدا شروع عملیات اجرایی تاکنون، بسیار طولانی و بعضا با کندی و تعطیلی همراه بوده که در طول این سالیان مسولان قطار شهری شیراز این وضعیت را ناشی از کمبود منابع مالی عنوان کرده اند. خط 2 متروی شیراز به طول 15 کیلومتر از شهرک میانرود (بهارستان) آغاز می شود و تا کلبه سعدی (میدان گلستان) ادامه دارد که به گفته مسئولان شهرداری شیراز تاکنون حدود پنج کیلومتر از عملیات حفاری آن توسط دستگاه TBM انجام شده است. به گفته مجری خط 2متروی شیراز، در طول مسیر این خط 9 ایستگاه باید احداث شود که یکی از این ایستگاه ها در خیابان عادل آباد(عدالت جنوبی) واقع شده و به گفته اهالی این منطقه برای ساخت این ایستگاه 2 سال و نیم است که بخشی از این خیابان پرتردد شیراز مسدود و محدودیت تردد در آن اعمال شده که این وضعیت دردسرهای بسیاری برای بازاریان این محدوده و شهروندان ایجاد کرده است. **2 سال و نیم محدودیت تردد، یکسال کار یکی از کسبه این منطقه می گوید: حدود دو سال و نیم است که برای ساخت ایستگاه مترو شهید عابدی واقع در خیابان عدالت جنوبی منع تردد ایجاد و مسیر فرعی جایگزین در نظر گرفته شده است. محمدهادی آریا در گفت و گو با خبرنگار ایرنا افزود: با وجود ایجاد محدودیتهای ترافیکی در این محل متاسفانه در طی این مدت هرگز به طور مداوم عملیات اجرایی انجام نشده و به طور میانگین بیش از نیمی از این مدت کار احداث ایستگاه مترو در این منطقه تعطیل بوده است. آریا اظهار داشت: بخشی از بلوار عادل آباد(عدالت جنوبی) به طول حدود 500 متر به دلیل انجام این عملیات عمرانی 2سال و نیم مسدود شده که به این دلیل حتی حاضر به فروش مغازه هایمان نیز شدیم اما کسی به خاطر این وضعیت زیر بار خرید نمی رود. **تعطیلی کاسبی بازاریان او به این نکته نیز اشاره کرد که حدود 50 مغازه در این محل متاثر از این وضعیت بوده و کاسبی شان تقریبا تعطیل شده است. آریا که 2 باب مغازه تزئینات اتومبیل و تعمیر و فروش قطعات ترمز خودرو در مجاورت محل احداث ایستگاه مترو در خیابان عادل آباد (عدالت جنوبی) دارد می گوید، فروشگاه های من  نیاز به گذر ماشین رو دارد که در این مدت که مقابل فروشگاه های این محدوده مانع ایجاد شده فروش و کاسبی بازاریان این منطقه تعطیل شده است. او ادامه داد: در این مدت بارها به شورای شهر و شهرداری شیراز مراجعه کردیم اما مسئولان می گویند که این پروژه ملی است و باید عملیات ساخت آن به اتمام برسد تا محدودیتهای ترافیکی ایجاد شده برداشته شود، با این روال تاوان این پروژه ملی را تنها اهالی و کاسبان این منطقه پرداخت می کنند. این کاسب خیابان عادل آباد شیراز اضافه کرد: سازمانهای مالیاتی،شهرداری و همچنین اتحادیه صنفی با وجود اینکه فروش مغازه های این محدوده به دلیل محدودیتهای ترافیکی بسیار کاهش یافته و تقریبا به صفر رسیده اما مانند مغازه های معمولی از ما مالیات و حق عضویت و ... دریافت می کنند. **گروکشی برای رفع مشکل مردم وی با بیان اینکه مشخص نیست این وضعیت چه زمانی تمام خواهد شد،گفت: با پیگیری های اهالی و بازاریان و نامه نگاری های بسیاری که با شهردار منطقه و برخی از اعضای شورا شهر انجام شد این افراد اظهار کردند که بودجه تکمیل این طرح وجود ندارد و باید مسیر بازگشایی شود و به همین دلیل به قرارگاه خاتم که مجری این پروژه است نامه ای مبنی بر رفع محدودیت این مسیر زده شد اما پیمانکار طرح اعلام کرد که تا طلب خود را دریافت نکند این مسیر بازگشایی نخواهد شد. **تعطیلی های مکرر این شهروند شیرازی ادامه داد: با پیگیری های مکرر بعد از گذشت مدتی عملیات احداث این ایستگاه از سر گرفته شد اما این روال زیاد تداوم نداشت و  دو ماه مانده به نوروز 97 دوباره کار تعطیل و این روند تا حدود پنج ماه ادامه داشت. آریا اضافه کرد: عملیات احداث این ایستگاه برای بار چندم بعد از حدود پنج ماه تعطیلی از حدود 2ماه پیش با کندی آغاز شد تا اینکه از سه هفته قبل باری دیگر فرایند ساخت این ایستگاه تعطیل شد که تاکنون نیز این وضعیت ادامه دارد. او با اشاره به نامعلوم بودن زمان اتمام این پروژه به دلیل تعطیلی های مکرر، افزود: اگر واحدهای صنفی این منطقه بدانند که چه زمانی این پروژه به اتمام خواهد رسید و در این مدت هم وقفه ای در کار ایجاد نشود می توانند برای تجارت خود برنامه ریزی کنند اما در حال حاضر با این وضعیت بلاتکلیف هستند. این فروشنده خیابان عادل آباد شیراز اظهار داشت: بیش از نیمی از مدتی که در این مسیر محدودیت تردد اعمال شده کار احداث ایستگاه مترو تعطیل بوده در صورتی که به گفته مسولان شهرداری در زمان شروع عملیات اجرایی، ساخت این ایستگاه حداکثر یکسال زمان نیاز دارد. وی با اشاره به اینکه از زمان اعمال محدودیت تردد در این محل، میزان فروش مغازه او به یک دهم کاهش پیدا کرده است، گفت: در حال حاضر مشتریان فروشگاه من باید مسیری بسیار طولانی را در ترافیک سنگین این منطقه طی و با سختی به مغازه ام دسترسی پیدا کنند که به همین دلیل از خرید از فروشگاه های این محدوده منصرف می شوند. **ترافیک سنگین در اغلب ساعات خسرو عابدی یکی از شهروندان شیرازی که ساکن خیابان عادل آباد شیراز است به خبرنگار ایرنا گفت: از زمانی که محدودیت تردد برای وسایل نقلیه در این محل ایجاد شده،روزانه به صورت مداوم در این منطقه ترافیک وجود دارد که در بسیاری از ساعات پرتردد نیز این وضعیت تشدید می شود. عابدی افزود: در پی این وضعیت دردسرهای زیادی نیز برای اهالی به وجود آمده و به صورت روزانه، ساعت ها وقت آنها در این ترافیک هدر می رود. وی ادامه داد: این خیابان یکی از مسیرهای اصلی تردد اهالی شهرک پرجمعیت میانرود است و حتی بسیاری از کسانی که قصد سفر به شهرستانهای فسا و جهرم دارند نیز از این خیابان عبور می کنند که به دلیل محدودیت تردد و انسداد بخشی از این مسیر در بعضی ساعات پرتردد این خیابان زیربار ترافیک سنگین می رود که تداوم این وضعیت در مواقع بحران، برای اهالی به قیمت ضررهای مالی و جانی تمام می شود. **تغییر احتمالی پیمانکار شهردار شیراز در گفت و گو با خبرنگار ایرنا در این باره گفت: اعتبار فروش اوراق مشارکت به مبلغ 600 میلیارد تومان به طور کامل در نیمه دوم سال جاری به طرح احداث خط 2 مترو شیراز تخصیص داده می شود که با تزریق این بودجه سرعت عملیات اجرائی این طرح افزایش چشمگیری پیدا خواهد کرد. حیدر اسکندرپور به بازدید چند هفته پیش خود از محل پروژه در حال ساخت ایستگاه بلوار عادل آباد شیراز اشاره کرد و افزود:به احتمال بزودی تکمیل عملیات اجرایی این ایستگاه به سازمان عمران شهرداری شیراز واگذار خواهد شد که اگر این امر تحقق پیدا کند سرعت کار بیشتر خواهد شد. **امان از بی پولی از سوی دیگر، مجری احداث خط 2مترو شیراز به خبرنگار ایرنا گفت: قراردادی به مبلغ 500 میلیارد تومان برای احداث این خط با قرارگاه خاتم الانبیاء منعقد و مقرر شده که این مبلغ با تهاتر ملک تسویه شود. امیر یقطین با اشاره به اینکه این قرارداد در سال 92 منعقد شده است، افزود: در آن زمان وضعیت بازار ملک در سطح شیراز مناسب بوده اما از سال 94 و 95 به تدریج رکود بر این بازار حاکم و تداوم آن نیز تاکنون ادامه دارد. یقطین ادامه داد: در پی بروز این وضعیت قرارداد احداث خط 2 متروی شیراز نیز از لحاظ مالی شدیدا با مشکل مواجه شده و شهرداری با وجود اینکه این قرارداد با تهاتر ملک بوده مجوز پرداخت بدهی به صورت نقدی را از شورای شهر چهارم شیراز دریافت کرد. **عملیات اجرائی مترو شیراز 20 برابرکاهش داشته وی اضافه کرد: منابع مالی شهرداری شیراز از سال پایانی شورای شهر چهارم تاکنون بسیار محدود و کم شده به گونه ای که اکنون ما باید به صورت میانگین ماهیانه حدود 20 تا 30 میلیارد تومان کار کنیم اما کارکرد خط 2 مترو در حال حاضر به حدود یک تا یک و نیم میلیارد تومان کاهش پیدا کرده است. یقطین کمبود منابع مالی را عامل کندی کار احداث خط دو متروی شیراز دانست و گفت: در حال حاضر پیمانکار خط 2 حدود 60 میلیارد تومان طلبکار است. ** افق روشنی مقابل تکمیل خط دو مترو شیراز نیست او با اشاره به اینکه شهردار شیراز و مدیرعامل قطار شهری این شهر با جدیت پیگیر موضوع تخصیص 600 میلیارد تومان اوراق مشارکت به خط 2 مترو هستند، افزود: اگر بزودی بانک عامل فروش این اوراق مشخص شود و همچنین جذابیت خرید و فروش ارز و سکه نیز از بین برود و مردم به سمت خرید اوراق مشارکت سوق پیدا کنند مشکلات خط 2 مترو شیراز نیز رفع خواهد شد اما در حال حاضر هیچ افق روشنی در این خصوص وجود ندارد و واقعا مشخص نیست چه اتفاقی رخ خواهد داد. مجری احداث خط 2 مترو شیراز با بیان این مطلب که اکنون تمام کارگاه ها و ایستگاه های این خط تجهیز و آماده کار ساخت و ساز است ،اظهار داشت: معارضات شهری این طرح نیز برطرف و تاسیسات نیز جابجا شده است. **عملیات احداث ایستگاه های خط 2 مترو شیراز تعطیل است وی گفت: به دلیل محدودیت های مالی در حال حاضر تنها احداث تونل خط 2 مترو در حال انجام است و ساخت ایستگاه ها متاسفانه با مشکل مواجه شده است. یقطین اظهار داشت: در طول خط 2 مترو شیراز دست کم باید 9 ایستگاه احداث شود که اکنون همه این ایستگاه ها نیز آماده کار است و به مرحله آغاز عملیات ساخت رسیده اما به دلیل عدم تامین منابع مالی عملیات اجرایی آن تعطیل است. وی در پاسخ به این سوال که آیا امکان تعریف پروژه عمرانی در قطار شهری شیراز به اندازه بودجه سازمان مترو این شهر با هدف کاهش مشکلات تردد شهروندان وجود دارد، گفت: در حال حاضر شهرداری بودجه احداث حتی یک ایستگاه مترو را نیز ندارد. **رضایت پیمانکار فعلی برای سرعت کار شرط است مجری احداث خط 2 مترو شیراز افزود: برای تغییر پیمانکار برخی ایستگاه های این خط و واگذاری آن به سازمان عمران شهرداری شیراز باید رضایت قرارگاه خاتم الانبیاء جلب شود که تاکنون چندین جلسه با این پیمانکار برگزار شده که تاکنون نتیجه ای در بر نداشته است. وی توضیح داد: البته این نکته نیز اهمیت دارد که سازمان عمران شهرداری نیز به پول نیاز دارد اما چون بخشی از بدنه شهرداری است، عملا پیمانکار محسوب نمی شود و می تواند با تامین حداقل ها و خرید تجهیزات اولیه مانند سیمان و میلگرد کار را به پیش برد. وی ادامه داد: پیگیری ها در حال انجام است که قرارگاه خاتم الانبیاء بخشی از این قرارداد و عملیات احداث دست کم 2 ایستگاه خط 2 مترو را به شهرداری شیراز واگذار کند که یکی از این ایستگاه ها در بلوار عدالت قرار دارد و در مسیر عبور و مرور شهروندان قرار گرفته و مشکلاتی نیز برای اهالی ایجاد کرده است. 9873/ 2027 گزارش از محمدامین افشارپور
      
      