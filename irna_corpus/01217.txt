{"onTitr":"","titr":" روابط ایران و ترکمنستان در زمینه ICT گسترش می یابد","describe":" تهران- ایرنا- وزیر ارتباطات و فناوری اطلاعات در دیدار با وزیر ارتباطات ترکمنستان بر توسعه روابط دو کشور در حوزه فناوری اطلاعات و ارتباطات تاکید کرد و خواستار تشکیل کمیته مشترک ICT برای توسعه همکاری های بیشتر بین تهران - عشق آباد شد.", "text":"به گزارش ایرنا از روابط عمومی وزارت ارتباطات و فناوری اطلاعات، محمد جواد آذری جهرمی روز پنجشنبه در حاشیه نمایشگاه «ترکمن تل» در عشق آباد، در دیدار با وزیر ارتباطات ترکمنستان تاکید کرد: ترکمنستان کشوری در حال توسعه و رشد در زمینه ارتباطات است و به لحاظ جغرافیایی در مسیر ترانزیت دیتا قرار دارد.وی بر عزم دو رئیس جمهوری ایران و ترکمنستان بر افزایش ارتباطات و تعاملات دو کشور تاکید کرد و افزود: در همین راستا مایل هستیم روابط خود را با ترکمنستان در حوزه ICT افزایش دهیم.آذری جهرمی با اشاره به اینکه هم اکنون بازارهای ICT دو کشور ارتباط اندکی با هم دارند، تاکید کرد: نقش ما این است که پلی بین عزم سیاسی و نیاز بازار دو کشور برقرار کنیم.وزیر ارتباطات و فناوری اطلاعات از وزیر ارتباطات ترکمنستان دعوت کرد به ایران سفر کند و طرف ترکمنی نیز این دعوت را پذیرفت و از شرکت های این کشور برای حضور در نمایشگاه الکامپ سال آینده دعوت کرد.آذری جهرمی گفت: دو کشور ظرفیت خوبی برای همکاری در زمینه تحقیقات علمی در زمینه ساخت ماهواره سنجش دارند و با تشکیل کارگروه پایش روابط دو کشور موافقیم و کمیسیون مشترک ICT دو کشور باید هرچه زودتر تشکیل شود.در ادامه این دیدار «بایرام عوض اف» وزیر ارتباطات ترکمنستان با اشاره به اینکه حوزه ارتباطات در ترکمنستان به سرعت در حال رشد است، گفت: روابط با ایران در این زمینه برای عشق آباد بسیار اهمیت دارد.وی افزود: دو کشور همسایه حدود هزار کیلومتر مرز مشترک دارند و ایران به عنوان مسیر ترانزیت اینترنت مورد توجه ترکمنستان است.وزیر ارتباطات ترکمنستان به ساخت خط فیبر نوری از جنوب تا شمال ترکمنستان در سال 1997 اشاره کرد و گفت: همکاری های دو کشور نباید فقط در همین موضوع فیبر نوری خلاصه شود و باید کارگروهی از کارشناسان دو کشور تشکیل شود که به طور مداوم به رصد و پایش همکاری ها و مشکلات دو کشور در حوزه ICT بپردازند.وی تصریح کرد: با توجه به مرزهای طولانی دو کشور و امکان بروز تداخلات فرکانسی در برخی نقاط مرزی، دائمی بودن این کارگروه در راستای منافع دو کشور خواهد بود.محمد جواد آذری جهرمی وزیر ارتباطات و فناوری اطلاعات دو روز پیش به دعوت وزیر ارتباطات ترکمنستان بایرام عوض اف برای شرکت در ترکمن تل – 2018 عازم عشق آباد شد.اقتصام*1108*1834            "}