{"onTitr":" معاون نیروی زمینی سپاه:    ","titr":" ملت مقاوم ایران بزرگترین سرمایه نظام و دولت است","describe":" زنجان - ایرنا - معاون هماهنگ کننده نیروی زمینی سپاه گفت: ملت بزرگ و مقاوم ایران، بزرگترین سرمایه برای نظام و دولت است و مسئولان باید قدر این مردم صبور را بیشتر بدانند.", "text":"سردار علی اکبر پورجمشیدیان روز پنجشنبه در اجتماع بزرگ اقتدار عاشورایی بسیج سپاهیان حضرت محمد (ص) 2 در مصلی خاتم الانبیاء زنجان، از ملت ایران به عنوان یک سرمایه عظیم یاد کرد افزود: باید قدر این ملت را که در برابر سختی ها و مشکلات، همواره صبور و بردبار هستند دانست و به عنوان یک خادم، مشکلات آنان را حل و برطرف کرد. وی با بیان اینکه سپاه و بسیج برای حل مشکلات اقتصادی و رفع محرومیتها در خدمت دولت و مسئولان نظام، نهادها و سازمانها است اظهار داشت: دشمنان با توسل به تحریم های ظالمانه و فشارهای اقتصادی قصد دارند به اهداف پلید خود دست یابند که باید با وحدت و یکپارچگی هرچه بهتر و بیشتر، آنها را در عرصه جنگ اقتصادی نیز موشک باران کرد و این خواست ملت است.سردار پورجمشیدیان با تاکید براینکه باید این مرحله حساس از دوران انقلاب اسلامی را نیز با موفقیت پشت سر گذاشت و پرچم عزت، غیرت و اقتدار را همچنان برافراشته نگه داشت، افزود: اگر مسئولان و گروه ها، خالصانه و صادقانه وارد صحنه شوند به یقین همانند دوران دفاع مقدس، خداوند سبحان امدادهای غیبی خود را شامل حال ایران و مردم این کشور خواهد کرد. وی با اشاره به اینکه ریشه حل مشکلات اقتصادی، فرهنگی و اجتماعی در درون کشور است و از مسئولان انتظار می رود بیش از پیش به فکر رفع مشکلات مردم باشند، تصریح کرد: مردم و مسئولان در دوران دفاع مقدس به صورت خالصانه و صادقانه در کنار هم قرار گرفتند و به رغم کمبوها، توانستند با اتحاد و یکپارچگی خود در برابر بزرگترین دشمنان اسلام و انقلاب، پیروز شوند.سردار پورجمشیدیان به حادثه تروریستی اهواز اشاره کرد و با بیان اینکه سپاه و بسیج در کنار سایر نیروهای مسلح ایران در دفع هرگونه تجاوز دشمنان، اشرار، ضد انقلاب و گروهک های تکفیری و داعش، مقتدر و توانمند عمل می کند، گفت: سپاه با شلیک چند موشک به مقر و قرارگاه تروریست ها، پاسخی سخت و قاطع به عوامل دخیل در این حادثه داد که این مایه نشاط ، امیدواری و افتخار ملت ایران شد.معاون هماهنگ کننده نیروی زمینی سپاه به نقش رزمندگان زنجان در دفاع از حرم اهل بیت پیامبر و محبان آن حضرت و آزادسازی شهرهای سوریه ازجمله شهر شیعه نشین نبل و الزهرا در شمال حلب سوریه، اشاره کرد و گفت: این 2 شهر شیعه نشین مدت چهار سال در محاصره سخت نیروهای تکفیری داعش قرار داشت که با رشادت و شهامت رزمندگان اسلام از دست آنان خارج شد که این باعث افتخار و سربلندی است.سردار پورجمشیدیان افزود: داعش هرجا که پا گذاشت دست به جنایت و ویرانی زد و محبان اهل بیت را به رگبار گلوله بست و سر برید و زنان را نیز به اسارت و کنیزی گرفت اما مردان غیور و خداترس سینه سپر کردند و در برابر این جنایتکاران ایستادند و گفتند اگر قرار باشد عاشورایی تکرار شود نتیجه آن نابودی استکبار و دشمنان اسلام خواهد بود.وی با بیان اینکه تفکر و فرهنگ بسیجی رزمندگان اسلام همچنان در صحنه های دفاع از کشور و مظلومین نمایان است، اظهار داشت: رزمندگان استان زنجان در دوران دفاع مقدس نیز با شرکت در عملیات های مختلف حماسه های غرورآفرینی را خلق کردند که این رشادت ها و سلحشوری های آنان بر کسی پوشیده نبوده و نیست.پورجمشیدیان با بیان اینکه شهدا جان خود را برای حفظ استقلال و دفاع از انقلاب و نظام در طبق اخلاص گذاشتند، تصریح کرد: زنجان در دوران دفاع مقدس بیش از سه هزار شهید، 6 هزار جانبار و 600 هزار آزاده تقدیم انقلاب کرد که حماسه های آنان هرگز فراموش نخواهد شد.در پایان این اجتماع بزرگ عاشورایی، میثاق نامه ای از سوی حاضران قرائت شد.6084/6085            "}