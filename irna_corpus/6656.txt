{"onTitr":"","titr":" اعزام تیم واترپلو جوانان به رقابت های قهرمانی آسیا قطعی نیست","describe":" تهران-ایرنا- «محسن رضوانی» رییس فدراسیون شنا،شیرجه و واترپلو گفت: اعزام تیم واترپلو جوانان به رقابت های قهرمانی آسیا هنوز قطعی نشده و در هاله ای از ابهام قراردارد.", "text":"محسن رضوانی با بیان اینکه تمام تلاش خود برای اعزام این تیم به مسابقات قهرمانی آسیا را به کار گرفته ایم اما هنوز این موضوع نهایی نشده است به ایرنا؛ افزود: کادرفنی و بازیکنان این تیم زمان بسیار زیادی را صرف تمرینات طاقت فرسا برای آماده سازی تیم کرده اند و می خواهند با کسب عنوان در رقابت های قهرمانی آسیا خود را اثبات کنند.وی افزود: متاسفانه به دلایل مختلف همانند تغییر در نرخ ارز و افزایش ثانیه ای بهای بلیت سفر به ازبکستان، تهیه مقدمات سفر تیم به این کشور برای کادر مدیریتی فدراسیون دشوار شده است.رییس فدراسیون شنا، شیرجه و واترپلو ادامه داد: این درحالی است که مجوز اعزام تیم به مسابقات قهرمانی آسیا صادر شده و ورزشکاران با انگیزه ای مثال زدنی درتمرینات تیم شرکت دارند و دستورات کادر فنی را به دقت در جریان تمرینات بدنسازی و تاکتیکی مد نظر قرار می دهند.وی با اشاره به کسب عنوان سوم و مدال برنز بازی های آسیایی 2018 جاکارتا پس از 44 سال در واترپلو، خاطرنشان کرد: هنگامی که اعضای تیم ملی واترپلو این مقام را بدست آوردند، سایر تیم های رده سنی نیز تلاش خود را افزایش دادند با تلاش مثال زدنی این روند را ادامه داده و افتخار آفرینی کنند.رضوانی با تاکید بر اینکه باید به تیم های رده سنی توجه بیشتری شود،ادامه داد: به طورحتم اعزام این تیم به رقابت های قهرمانی آسیا که در ازبکستان برگزار می شود انگیزه آینده سازان رشته واترپلو را دو چندان خواهد کرد بر همین اساس از هیچ کوششی برای اعزام جوانان به مسابقات قهرمانی آسیا دریغ نخواهیم کرد.وی در پاسخ به سوال دیگری مبنی بر دیدار تیم واترپلو جوانان اعزامی به مسابقات قهرمانی آسیا با تیم ملی کشورمان نیز گفت: همان طور که می دانید تیم جوانان به رغم تلاش های زیاد در تمرینات و اردوهای مختلف در هیچ مسابقه تدارکاتی شرکت نکرد. از این رو با کادر فنی تیم ملی گفت و گو و قرار شد که این دو تیم با یکدیگر دیدارهایی داشته باشند.به گفته وی، تاکنون این 2 تیم 2 دیدار با یکدیگر برگزار کرده و طی امروز و یا فردا برای سومین بار رو در روی یکدیگر قرار می گیرند.رییس فدراسیون شنا،شیرجه و واترپلو در پاسخ به این سوال که بازیکنان تیم ملی این بازی ها را جدی گرفتند، عنوان کرد: بله اعضای این تیم با تاکید کادر فنی تیم ملی، دیدار با تیم جوانان را جدی گرفته و با تمام قدرت با آنان بازی کردند.وی ارزیابی خود از 2 دیدار تدارکاتی برگزار شده را این گونه اظهار کرد: 2 تیم بازی جوانمردانه و خوبی را برگزار کردند و به خصوص از عملکرد تیم جوانان برابر تیم ملی رضایت کامل دارم.رضوانی در پاسخ به سوال دیگری مبنی بر نظارت «الکساندر چیریچ» سرمربی تیم ملی از اردوی تیم جوانان نیز تصریح کرد: چیریچ قبل از شروع تعطیلاتش تمرینات تیم جوانان را زیر نظر داشت و مشورت های فنی را به کادر فنی و بازیکنان این تیم ارائه کرد این روزها که او در تعطیلات به سر می برد به طور مرتب با کادر فنی در ارتباط است همچنین فیلم تمرینات و بازی های تدارکاتی برای این مربی ارسال و او با بازبینی فیلم ها نکات فنی را به دقت تشریح و  نظرات کارشناسی خود را دراختیار کادر فنی قرار می دهد.وی با گلایه از بودجه تجمیعی فعلی فدراسیون درسه رشته شنا، شیرجه و واترپلو عنوان کرد: بارها عنوان کرده و معتقدم بودجه این فدراسیون باید تفکیک و در سه رشته تقسیم شود.به اعتقاد وی، چنانچه بخواهیم افتخاری که در بازی های آسیایی جاکارتا کسب شد را پس از 44 سال دوباره تکرار کنیم چاره ای به جز حمایت از تیم ملی و رده های سنی دراین رشته نداریم البته این موضوع در دو رشته دیگر نیز صدق می کند.وی تاکید کرد: فدراسیون بنا دارد با ادامه روند این موفقیت قهرمانی بازی های آسیایی 2022 را با تیم واترپلو جشن بگیرد از این رو به حمایت بیشتر از این رشته نیاز داریم.تیم واترپلو جوانان ایران درصورت رفع مشکلات مالی و به منظور شرکت دررقابت های قهرمانی آسیا اواخر مهرماه راهی ازبکستان خواهد شد.این تیم در صورت کسب عنوان در این رقابت ها جواز حضور در رقابت  های جهانی را نیز بدست خواهد آورد.اردوی این تیم هم اکنون دراستخر 9 دی مجموعه ورزشی شهید شیرودی برپاست و اعضای تیم روزانه در دو نوبت صبح و بعد از ظهر تمرینات مختلف بدنسازی و تکنیکی را زیر نظر کادر فنی دنبال می کنند.ورزشی **9144**9129            "}