{"onTitr":" مدیرکل حقوقی بین المللی وزارت خارجه؛    ","titr":" تحریم های یکجانبه آمریکا علیه ایران غیر قانونی است","describe":" پکن- ایرنا- مدیرکل حقوقی بین المللی وزارت امور خارجه جمهوری اسلامی ایران با اشاره به غیر قانونی بودن تحریم های یکجانبه آمریکا علیه ایران تاکید کرد رای دیوان بین المللی دادگستری لاهه به نفع ایران، مصداقی بر حقانیت ایران در این زمینه است.", "text":"به گزارش ایرنا 'عباس باقرپور' روز سه شنبه در پنجاه و هفتمین اجلاس سالانه سازمان مشورتی حقوقی آسیایی آفریقایی (آلکو) در توکیو افزود: دیوان بین المللی دادگستری با صدور قرار موقت، از آمریکا خواست که اجرای تحریم ها در حوزه‌های خاص را متوقف نموده و امکان تبادلات مالی و بانکی در آن حوزه ها را برای جمهوری اسلامی ایران فراهم سازد. نماینده جمهوری اسلامی ایران در این اجلاس همچنین در حوزه تروریسم و افراطی گری، با برشمردن دیدگاه ها و مواضع ایران در مقابله با تروریسم تاکید کرد که مقابله با این پدیده نیازمند یک رهیافت جامع بین المللی است.او گفت: ایران به عنوان قربانی تروریسم، با رعایت قواعد حقوق بین الملل از جمله مقررات منشور ملل متحد، قاطعانه با تروریسم مقابله می نماید. باقرپور با اشاره به حمله تروریستی سه هفته قبل اهواز که منجر به شهادت و زخمی شدن شماری از کودکان و مردم بی گناه شد تاکید کرد بروز این حمله موجب تقویت اراده ملت و دولت ایران در تداوم مقابله با تروریسم شد.مدیرکل حقوقی بین المللی وزارت امور خارجه جمهوری اسلامی ایران در خصوص مساله فلسطین نیز تاکید کرد اقدام آمریکا در شناسایی قدس شریف به عنوان پایتخت رژیم صهیونیستی و انتقال سفارت به این شهر، نقض فاحش حقوق بین الملل و قطعنامه های مجمع عمومی و شورای امنیت سازمان ملل است.سازمان آلکو در سال 1956 تاسیس شد در حال حاضر 47 کشور آسیایی و آفریقایی عضو این سازمان هستند همچنین چندین کشور و نهاد بین المللی در زمره اعضای ناظر آن قرار دارند دبیرخانه این سازمان در دهلی نو قرار دارد.**آساق**1904**            "}