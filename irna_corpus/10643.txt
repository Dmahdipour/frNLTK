{"onTitr":"","titr":" ماشین آلات غیراستاندارد کیفیت خاک کشاورزی گلستان را کاهش داد","describe":" گرگان – ایرنا – رئیس سازمان جهاد کشاورزی گلستان گفت: استفاده بی رویه از ماشین آلات کشاورزی غیراستاندارد و از رده خار ، مواد آلی و کیفیت خاک زمین های کشاورزی گلستان را تا حد زیادی کاهش داده است.", "text":"به گزارش خبرنگار ایرنا، مختار مهاجر عصر سه شنبه در مراسم آغاز به کار چهارمین نمایشگاه کشاورزی، ادوات، تجهیزات آبیاری و صنایع وابسته گلستان اظهار داشت: راهی جز استفاده از تجهیزات مدرن و روزآمد کشاورزی برای جبران آسیب های وارد شده به خاک وجود ندارد.وی بیان کرد: تثبیت خاک و ارتقای مواد آلی آن فقط با کمک و استفاده از تجهیزات استاندارد امکان پذیر است که جهاد کشاورزی گلستان برای دستیابی به این هدف، از همه تولیدکنندگان و کشاورزان با انجام حمایت های مستمر و پرداخت تسهیلات مناسب و بلندمدت پشتیبانی می کند.رئیس سازمان جهاد کشاورزی گلستان افزود: گلستان دارای ظرفیت فراوان برای تولید انواع محصولات کشاورزی است که با توجه به افزایش روز افزون تقاضای مصرف و محدود بودن اراضی، راهی جز افزایش تولید در واحد سطح نداریم و روی آوردن به استفاده از تجهیزات مدرن، یکی از راه های افزایش بهره وری زمین های کشاورزی است.وی اظهار داشت: یکی از آسیب های اصرار بر استفاده از تجهیزات قدیمی و مستهلک، هدر رفتن زیاد محصولات در زمان بهره برداری و در مسیر انتقال به انبار است .مهاجر ادامه داد: در گلستان امسال یک میلیون و 300 هزار تن گندم برداشت شد که 5 درصد این محصول به دلیل استهلاک دستگاه ها به هدر رفت.وی بیان کرد: برای رفع این مشکل بزرگ، به همراهی صنعتگران احتیاج ویژه داریم و از همه توان و ظرفیت برای حمایت از آنها استقبال می کنیم.رئیس سازمان جهاد گلستان افزود: رسیدن به توسعه پایدار در کشور بدون پیشرفت و توسعه کشاورزی امکان پذیر نیست که لازم است برای رسیدن به این هدف، حرکت به سمت افزایش کیفیت مورد توجه جدی فعالان این بخش قرار بگیرد.چهاردهمین نمایشگاه کشاورزی، ادوات، تجهیزات آبیاری و صنایع وابسته به گلستان از روز سه شنبه با حضور 67 شرکت از 14 استان در محل نمایشگاه بین المللی گرگان آغاز شد و تا جمعه ادامه دارد.3091/1860            "}