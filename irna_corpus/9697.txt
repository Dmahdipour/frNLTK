{"onTitr":"","titr":" منطق حقوق بر سیاست زورمدارانه امریکا غلبه کرد","describe":" بوشهر- ایرنا- عضو هیات علمی دانشگاه آزاد واحد بوشهر گفت: صدور قرار موقت از سوی دیوان بین المللی دادگستری لاهه در پرونده شکایت دولت جمهوری اسلامی ایران علیه ایالات متحده آمریکا بیانگر تفوق حقوق بر سیاست زورمدارانه است.", "text":"عباس برزگر زاده روز چهارشنبه در گفت و گو با ایرنا افزود:در 3مرداد 1334 مصادف با 15 اوت 1955 معاهده مودت، روابط بازرگانی و حقوق کنسولی فی مابین ایران و آمریکا منعقد شد. وی یادآورشد:به استناد بند 2 ماده 21 این معاهده هرگونه اختلاف در خصوص تفسیر یا اجرای مفاد آن باید در دیوان بین المللی دادگستری مورد رسیدگی قرار گیرد و به عبارت دیگر طرفین صلاحیت اجباری دیوان را مورد پذیرش قرار داده اند. وی بیان کرد: پس از شروع تحریم های جدید آمریکا مورخ 8 می 2018 ، ایران در تاریخ 16 جولای 2018 دادخواستی در دیوان با خواسته صدور دستور موقت دیوان بابت نقض معاهده مودت علیه آمریکا به ثبت رسانید. برزگرزاده اضافه کرد: دیوان بین المللی دادگستری پس از بررسی مقدماتی در خصوص صلاحیت خودش رای را در 29 صفحه و 102 پاراگراف صادر کرد. وی گفت: دیوان با بررسی مدارک و ادله طرفین به این نتیجه رسید که آمریکا معاهده مودت را نقض کرده و باید تمامی اقدامات ناشی از تحریم های یکجانبه علیه ایران در حوزه های کشاورزی ، بهداشت و سلامت ، هوانوردی ( تجهیزات ، تعمیرات و ... ) متوقف نماید . این استاد دانشگاه افزود: رای دیوان در هر سه بخش نهایی حکم با رای مثبت همه اعضا آن صادر گردید که این رای لازم الاجراست و اگر آمریکا از اجرای رای استنکاف بورزد دولت ایران می تواند به استناد بند 2 ماده 94 منشور اجرای رای را از شورای امنیت تقاضا کند . عضو هیات علمی دانشگاه آزاد اسلامی واحد بوشهر یادآورشد: با توجه به موضع ضعیف آمریکا در شورای امنیت و عنایت به محرومیت آمریکا در استفاده از حق وتو در این خصوص موفقیت ایران در این شورا نیز قابل پیش بینی است . برزگرزاده اضافه کرد: در خصوص آثار اقتصادی این رای نیز سخن بسیار است ولی از آنجاییکه در تخصص راقم این سطور نیست از اظهار نظر اجتناب می ورزم. 6047/6045            "}