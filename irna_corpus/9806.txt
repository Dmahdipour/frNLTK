{"onTitr":"","titr":" نمونه آزمایشگاهی دستگاه چرخ ریسی نانو الیاف در یزد اختراع شد","describe":" یزد - ایرنا - روابط عمومی پژوهشکده علوم تولید مثل یزد از اختراع نمونه آزمایشگاهی دستگاه چرخ ریسی نانو الیاف به همت محققان و پژوهشگران این مرکز خبر داد.", "text":"به گزارش روز چهارشنبه پژوهشکده علوم تولید مثل یزد، این دستگاه با هفت سال کار تحقیقاتی و عملیاتی به صورت تیمی ساخته شد. سید مجید نقیب زاده، سرپرست تیم تحقیقاتی دستگاه یادشده به خبرنگار ایرنا گفت: این دستگاه توانایی تهیه و تولید انواع نانو الیاف کاربردی برای استفاده در حوزه‌های مختلف علوم را دارد. وی تصریح کرد: نانو الیاف امروزه با روش مرسوم الکتروریسی تهیه می شود اما این دستگاه جدید، مزایایی از جمله سادگی و پیچیدگی کمتر در تولید و حجم بالاتر تولید نانو الیاف در واحد زمان نسبت به روش الکتروریسی را داراست. وی ادامه داد: در صورت تولید انبوه می تواند در ثروت آفرینی، تجاری سازی و کاربردی نمودن نانوالیاف نقش بسزایی ایفا کند. نقیب زاده گفت: ساخت فیلترهای کارآمد با قابلیت های ویژه در علوم و صنایع گوناگون از جمله علوم پزشکی چون فیلترهایی با قدرت جدا کردن باکتری و حتی بعضی ویروس ها و عوامل عفونت زا در محیط های بیمارستانی، صنایع و صنایع خودروسازی مانند فیلترهای کارآمد هوا و سوخت و روغن از جمله کارکردهای این دستگاه است. سرپرست تیم تحقیقاتی دستگاه یادشده  ادامه داد: قابلیت دیگر دستگاه در حوزه معادن، هوافضا، آب و فاضلاب، امکان ساخت داربست های سلولی کارآمد جهت کاربرد در مهندسی بافت است. وی امکان ساخت سامانه های دارورسانی نوین جهت درمان هدفمند سلول‌های سرطانی، امکان ساخت پوست مصنوعی با کارایی بالا ، امکان ساخت عایق‌های پیشرفته سبک و کارآمد در مقابل رطوبت، صدا، گرما و سرما و حرارت مورد نیاز صنایع و .... از دیگر کارکردها ذکر کرد. به گفته نقیب زاده نمونه آزمایشگاهی دستگاه  چرخ ریسی نانو الیاف با شماره 76482 در اداره ثبت اختراعات سازمان ثبت اسناد و املاک کشور ثبت شد. 2088/ 2047/            "}