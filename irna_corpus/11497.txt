{"onTitr":" نماینده قائم‌شهر در گفت‌وگو با ایرناپلاس:    ","titr":" غلط کرده‌اند که گفته‌اند من حقوق بالای 20 میلیون از وزارت نفت گرفته ام","describe":" ایرناپلاس-تهران- نماینده قائم‌شهر که نامش به‌عنوان نماینده نجومی‌بگیر از وزارت نفت منتشر شده به ایرناپلاس می‌گوید این خبر از اساس کذب است و به همین دلیل می‌خواهد شکایت کند.", "text":"چندی پیش هدایت‌الله خادمی، نماینده ایذه نسبت به انتقال برخی نمایندگان مجلس به وزارت نفت اعتراض کرد. پس از این افشاگری، وزارت نفت در اطلاعیه‌ای دست به افشاگری علیه خادمی  زد و اعلام کرد این نماینده مجلس از وزارت نفت حقوق کلان دریافت می‌کند. بعد از این محمد مهاجری، فعال رسانه‌ای و سیاسی اصولگرا، نام سه نماینده، از 6 نماینده‌ای را که از وزارت نفت حقوق نجومی دریافت می‌کنند، منتشر کرد. او در توییتر خود نوشت: ‏غیرازآقای هدایت‌الله خادمی با حقوق 27میلیونی، ظاهراً آقایان ‎بهروز نعمتی، علی ادیانی و محسن بیگلری نمایندگان تهران، قائم‌شهر و سقز، از وزارت نفت حقوق بالای 20میلیون می‌گیرند.دیروز محسن بیگلری به ایرناپلاس گفت که این نمایندگان قرار است بیانیه بدهند و حالا علی ادیانی‌راد نماینده قائم شهر می‌گوید حقوق نمایندگی مجلس را دریافت نمی‌کند و حقوق‌بگیر وزارت نفت است، اما او حاضر نیست رقم حقوق خود را اعلام کند. در ادامه مشروح گفت‌وگوی ایرناپلاس را با او می‌خوانید:ایرناپلاس: اسامی از برخی از نمایندگان مجلس منتشر شده که از وزارت نفت حقوق بالا دریافت می‌کنند. نام شما هم در این لیست قرار دارد.ادیانی‌راد: متأسفانه در کشور ما برخی افراد یاد گرفته‌اند مرتکب گناه شوند و جامعه را آلوده به گناه کنند. یکی از مصادیق گناه، نشر اکاذیب و بیان اباطیل و مزخرفاتی است که هیچ‌گونه مستنداتی برای آن‌ها وجود ندارد. متأسفانه برخی افراد به خود اجازه داده‌اند قلم به دست گیرند و زبان را تکان دهند و هر اباطیلی صادر می‌شود را در اختیار مردم قرار دهند. یکی از آن اباطیل همین بحثی است که درباره ما به راه انداخته‌اند. البته کسی که این خبر را منتشر کرده به قصد انجام گناه نبوده، چون بلافاصله پس از تماسی که گرفته شد، تکذیبیه آن مطلب را در توییتر خود نوشتند. این مطلب از اساس کذب است و نشردهندگان آن هم قطعاً به لحاظ حقوقی و قضایی پیگرد می‌شوند. اساساً وزارت نفت چنین حقوقی را به امثال ما پرداخت نمی‌کند. اگر آقایان با وزارت نفت مشکلی دارند، خودشان را وارد گناه نکنند. این حرف و خبر باطل در شبکه سه تلویزیون از زبان یک مجری که اظهاراتش ریشه در جهل و عدم اطلاع دارد نیز بازنشر شد که به فضل الهی هم ما آن را هم از نظر حقوقی و هم از طریق هیأت رئیسه مجلس پیگیری می‌کنیم؛ تا سیه‌روی شود هر که در او غش باشد. این افراد باید یاد بگیرند قلم و زبان در خدمت مردم و اخلاق باشد نه در خدمت توهماتشان. من این قضیه را تا آخر خط پیگیری خواهم کرد تا سر ناکسان به سنگ بخورد.ایرناپلاس: شما در وزارت نفت مشغول به کار هستید؟ادیانی‌راد: بله! اما من در زمان آقای زنگنه به وزارت نفت نرفتم و از قبل کارمند بوده‌ام.ایرناپلاس: شما حقوق وزارت نفت را دریافت می‌کنید یا حقوق مجلس؟ادیانی راد: این هم یکی دیگر از شبهات مطرح شده است. طبق قانون و آیین‌نامه داخلی مجلس، نمایندگان اختیار دارند یا از حقوقی که مجلس می‌دهد استفاده کنند یا حقوق جایی که از قبل در آن کار می‌کردند. این قانون است.ایرناپلاس: شما الان حقوق مجلس را می‌گیرید یا وزارت نفت؟ادیانی‌راد: من مثل همه کارکنان از دستگاه مربوطه که وزارت نفت است حقوق می‌گیرم.ایرناپلاس: می‌توانید بگویید چقدر حقوق دریافت می‌کنید؟ادیانی راد: لازم است این سؤال پاسخ داده شود؟ من از شما سؤال می‌کنم حقوق شوهر شما چند است؟ایرناپلاس: آن چیزی که در فضای مجازی منتشر شده این است که شما حدود 30 میلیون تومان حقوق می‌گیرید؟ادیانی راد: غلط کرده‌اند که گفته‌اند. به همین دلیل است که دارم شکایت می‌کنم. اصلاً چنین حقوقی برای افرادی که در مجلس هستند پرداخت نمی‌شود. برخی افراد در وزارت نفت، وزارت صنعت، شرکت ایدرو و بیمه در چارچوب قانون حقوق‌های بالای 20 میلیون می‌گیرند. مثلاً در وزارت نفت کسانی که سابقه و مدارک بالایی دارند یا در میادین نفتی مستقر هستند یا جانبازند، ممکن است بالای 20 میلیون تومان حقوق‌بگیرند، اما این مطلب درباره بنده خلاف واقع و کذب است. چنین حقوقی به ما و امثال ما پرداخت نمی‌شود.ایرناپلاس: گفته می‌شود 8 نفر از نمایندگان مجلس در وزارت نفت مشغول به کار هستند.ادیانی‌راد: این هم اشتباه است. من آمار دقیق ندارم، اما می‌دانم این تعداد اشتباه است. من در مجلس سه یا چهار نفری را می‌شناسم که کارمند وزارت نفت هستند.گفت‌وگو از زینب نورانیان**اداره کل اخبار چندرسانه‌ای**ایرناپلاس**            "}