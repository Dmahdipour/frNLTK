{"onTitr":"","titr":" کارگاه فرآوری پسته در روستای خرم‌آباد ابرکوه افتتاح شد","describe":" یزد - ایرنا - یک کارگاه (پایانه) فرآوری و ضبط محصول پسته با 30 میلیارد ریال سرمایه‌گذاری از سوی بخش خصوصی در روستای خرم‌آباد بخش بهمن ابرکوه عصر روز دوشنبه با حضور مدیرکل دفتر امور روستایی و شوراهای استانداری یزد، فرماندار و جمعی از مسئولان محلی افتتاح شد.", "text":"به گزارش ایرنا ، در راستای ایجاد اشتغال در مناطق روستایی ، این واحد توسط بخش خصوصی در زمینی به مساحت 24 هزار مترمربع به بهره‌برداری رسید. ظرفیت این پایانه در هر ساعت 6 تن پسته تر و 2 تن پسته خشک فرآوری شده است که توسط 2 نفر از کشاورزان منطقه راه‌اندازی شد. با بهره‌برداری از این واحد زمینه اشتغال فصلی 30 نفر و ثابت هم 6 نفر در منطقه فراهم شد و طرح توسعه بسته‌بندی و ساخت سردخانه نیز در زمینی به وسعت 12 هزار مترمربع در دست اجراست . در راستای ایجاد اشتغال ، برای راه‌اندازی این پایانه سه میلیارد ریال وام ارزان‌قیمت هم توسط جهاد کشاورزی ابرکوه به صاحبان سرمایه‌گذاری پرداخت ‌شد . مدیر جهاد کشاورزی ابرکوه در حاشیه این مراسم به خبرنگار ایرنا گفت: با توجه به تبعات خشکسالی و افت سطح آب‌های زیرزمینی توسعه باغ‌های پسته رو به افزایش است. مهدی غیب الهی ،سطح زیر کاشت درختان پسته را چهار هزار هکتار ذکر کرد و افزود: سه هزار و 200 هکتار آن بارور است که در شرایط عادی به‌طور میانگین از هر هکتار یک‌تن و درمجموع سه هزار تن محصول پسته خشک برداشت می‌شود. این مسئول بابیان اینکه در سال زراعی 97 - 96، 900 میلیارد ریال خسارت به کشاورزان منطقه وارد شد، خاطرنشان کرد: به دلیل دوام خشکسالی و گرمازدگی، محصول تعدادی از باغ‌ها کاملاً از بین رفته است. غیب الهی اضافه کرد: با توجه به کم آبخواه بودن درختان پسته زمینه افزایش سطح زیر کشت فراهم است و هرسال از سطح زیر کشت گیاهان پر آبخواه منطقه کاسته و به باغ‌های پسته افزوده می‌شود. این مسئول ادامه داد: با توجه به کم آبخواه بودن و ارزش‌افزوده محصول پسته و مشکلات کم‌آبی کاشت این گیاه درحال‌توسعه است. به گفته وی ابرکوه 12 کارگاه( پایانه) فرآوری پسته دارد که فقط کار پوست‌کنی و خشک‌کردن محصول را انجام می‌دهند. مرکز شهرستان 53 هزارنفری ابرکوه در 140 کیلومتری جنوب غربی شهر یزد قرار دارد. 7540/ 2047/            "}