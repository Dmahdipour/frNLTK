{"onTitr":"","titr":" سایت ورزش های هوایی بندرکیاشهر راه اندازی شد","describe":" رشت-ایرنا- سایت ورزش های هوایی در سواحل امیرکیاسر بخش بندر کیاشهر از توابع شهرستان آستانه اشرفیه راه اندازی شد.", "text":"رییس کمیته ورزش های هوایی استان گیلان عصر سه شنبه در حاشیه راه اندازی این سایت در مصاحبه با خبرنگار ایرنا گفت: با راه اندازی این سایت ، تعداد سایت های ورزش های هوایی استان گیلان به 3 مورد افزایش یافته است.حمید محمودی با اشاره به موقیعت طبیعی و سواحل منطقه امیر کیاسر بندرکیاشهر افزود: طبق نظر بسیاری از کارشناسان پرواز ، منطقه امیر کیاسر به جهت داشتن پتانسیل ویژه طبیعی ، استراتژیک و گردشگری یکی از بهترین سایت های پرواز در کشور است.وی با اشاره به اینکه به منظور راه اندازی سایت امیرکیاسر بررسی ها و مطالعات لازم کارشناسی با دقت لازم صورت گرفته تصریح کرد: راه اندازی این سایت هوایی با هدف توسعه و جذب گردشگری ورزشی و همچنین کشف و استعدادیابی در زمینه پرورش خلبانهای بومی صورت گرفته است.محمودی سایت امیرکیاسر بندرکیاشهر را برای انجام پرواز های پاراموتور و پاراگلایدر مستعد خواند و افزود : در حال حاضر تعداد 100 خلبان تحت پوشش کمیته ورزش های هوایی گیلان در این استان فعالیت دارند.وی تصریح کرد: تا 5 سال قبل ، علاقه مندان ورزش های هوایی در این استان برای شرکت در دوره های آموزشی مجبور بودند تا به استان های دیگر کشور مراجعه کنند و این در حالی است که این استان در زمینه پرورش خلبان های پاراگلایدر و پراموتور از استعدادهای خوبی برخوردار بوده و مربیان توانمندی نیز در گیلان فعالیت دارند.وی در ادامه انجام ورزش هایی هوایی را مهیج و پرنشاط خواند و افزود: استفاده از تجهیزات مناسب ،کنترل لوازم، آموزش حرفه ای و پرواز در شرایط خوب جوی از نکات مهمی است که باید در انجام این ورزش به آن توجه شود، ضمن آنکه پرواز با پاراگلایدر و پاراموتور در مقایسه با دیگرورزش های هوایی از خطرات بسیار کمتری برخوردار است.وی یادآور شد: انجام پرواز با پاراگلایدر و پراموتور نیاز به احداث تاسیسات و بنایی نداشته و به همین جهت در این رشته های ورزشی هیچگونه آسیبی به طبیعت و محیط زیست وارد نمی شود.وی ضمن قدردانی از همکاری و حمایت های مسئولان شهرستان آستانه اشرفیه گفت: امیدواریم راه اندازی سایت امیرکیاسر رونق بخش گردشگری این منطقه را به همراه داشته باشد.وی همچنین افزود: تا قبل از راه اندازی سایت امیرکیاسر بندرکیاشهر ، دو سایت طالش و رودبار در گیلان راه اندازی و فعالیت داشته اند.فرماندار شهرستان آستانه اشرفیه نیز پس از انجام یک پرواز آزمایشی در این سایت در گفتگو با خبرنگار ایرنا گفت: سواحل همواره نقشی موثر در توسعه بخش گردشگری و رونق اقتصادی دارند.رحیم حیدری ضمن تاکید بر اینکه بایستی از تمام ظرفیت های موجود در سواحل در جهت جذب توریست استفاده شود تصریح کرد: این امر لزوم توجه به توسعه بخش گردشگری ورزشی در سواحل دریایی این شهرستان را بیشتر می کند.وی راه اندازی سایت امیرکیاسر را در رونق اقتصادی و همچنین توسعه بخش گردشگری این شهرستان مهم دانست و گفت: بدون تردید با راه اندازی این سایت  شاهد تحولات خوبی در جهت جذب توریست خواهیم بود.حیدری پرواز را ورزشی پرنشاط و شادی بخش عنوان و تصریح کرد: کلیه مسئولان  و همچنین اعضای شورای تامین شهرستان با انجام بررسی های لازم حمایت های لازم را از این سایت پرواز خواهند داشت.به گزارش خبرنگار ایرنا، در حاشیه راه اندازی سایت ورزش هایی امیرکیاسر بندرکیاشهر ، جمعی از خلبانها و قهرمانان ورزش های هوایی استان و کشور گوشه هایی از هنر پرواز را برای حاضران به نمایش درآوردند. شهرستان آستانه اشرفیه با داشتن 37 کیلومتر نوار ساحلی در بخش بندرکیاشهر در شرق استان گیلان قرار دارد.7287 /6030            "}