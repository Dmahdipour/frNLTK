{"onTitr":" الاخبار افشا کرد:    ","titr":" استراتژی ابوظبی و ریاض برای مداخله در امور عراق","describe":" بیروت- ایرنا- روزنامه لبنانی «الاخبار» در شماره روز جمعه خود با افشای دو نامه محرمانه از سفارتخانه های امارات در ریاض و بغداد، تحرکات و استراتژی عربستان سعودی و امارات را برای مداخله در امور عراق افشا کرد.", "text":"به گزارش ایرنا، این دو نامه محرمانه از دو سفارت امارات به وزارت خارجه این کشور، در ادامه پرونده «امارات لیکس» و «سعودی لیکس» روزنامه الاخبار منتشر شد که چندی است به افشای اسناد محرمانه امارات و عربستان سعودی اقدام می کند. این روزنامه لبنانی نوشت که این دو نامه نشان دهنده نقش ابوظبی در همراهی با ریاض برای اجرای «استراتژی جدید» سعودی ها در سرزمین بین النهرین است؛ ضمن اینکه اهمیت این دو نامه به این است که با افشای دو نامه دیپلماتیک، سیاست های ائتلاف عربی ضد عراق را برملا می کند. ** شورایی به ظاهر اقتصادی اما در باطن سیاسی موضوع نامه نخست، نخستین جلسه «شورای هماهنگی سعودی - عراقی» در ریاض است و این سند محرمانه در تاریخ 23 اکتبر 2017 (اول آبان 96) از سفارت امارات در ریاض صادر شده و «احمد محمد بسیس الطنیجی» کاردار آن سفارت امضا کرده است. طبق آنچه در نامه محرمانه ذکر شده، این جلسه به ریاست «ماجد القصبی» وزیر تجارت و سرمایه گذاری سعودی به نمایندگی از عربستان، «حیدر العبادی» نخست وزیر پیشین عراق و با حضور «رکس تیلرسون» وزیر خارجه پیشین آمریکا برگزار شده بود.در نامه محرمانه کاردار سفارت امارات آمده که سیاست عربستان نسبت به عراق از زمانی که «ثامر السبهان» پرونده عراق و لبنان را در ریاض به دست گرفته، به شکل قابل ملاحظه ای تغییر کرده و استراتژی او این است که باید از باب اقتصادی وارد عراق شد و از این راه اعتمادسازی کرد. همچنین در این نامه محرمانه به هدف شورای هماهنگی سعودی - عراقی نیز اشاره شده و آمده که این شورا دو بخش اقتصادی و سیاسی دارد و در عین حالی که ظاهر این شورا اقتصادی است، اما باطن آن سیاسی بوده و مطابق با استراتژی آمریکاست. در نامه کاردار سفارت امارات در ریاض سندی هم ضمیمه شده که گواه آمادگی عربستان برای مقابله با «الحشد الشعبی» یا بسیج مردمی عراق است و در آن آمده از آنجا که پیش بینی می شود پس از باز پس گیری موصل، این نیرو در عراق تقویت شده و نفوذ بیشتری پیدا کند، عربستان سعودی قصد دارد با آن مقابله کند. ** کنسولگری عربستان در نجف دومین سند محرمانه فاش شده توسط روزنامه الاخبار، نامه ای است که سفارت امارات در بغداد در تاریخ 19 اکتبر 2017 (27 مهر 96) با امضای شخص «حسن احمد سلیمان الشحی» سفیر اماراتی صادر کرده است و در آن الشحی به تحولات رابطه دو جانبه عربستان سعودی و عراق اشاره کرده و آن را از پیش برنامه ریزی شده توصیف می کند. سفیر امارات در بغداد، سفر «عادل الجبیر» وزیر خارجه سعودی ها در فوریه سال 2017 (زمستان 95) به عراق، سفر ماجد القصبی وزیر تجارت سعودی و دیگر سفرهای مقام های ریاض را تحول در رابطه دو جانبه عراق و عربستان توصیف کرده است.در این نامه محرمانه همچنین گشایش کنسولگری عربستان در نجف اشرف به عنوان گامی مثبت در این رابطه ارزیابی شده که از حمایت و تشویق نیروهای طرفدار رابطه با کشورهای خلیج (فارس) برخوردار است. نامه محرمانه سفارت امارات در بغداد، با توصیف نجف به عنوان پایتخت شیعیان و مرکز راهبری حوزه علمیه با هدایت «آیت الله سیستانی» مرجع عالیقدر دینی، حضور سعودی در این شهر را یک اقدام استراتژیک مهم و تمام عیار معرفی کرده، چرا که عربستان با استان های جنوبی عراق مرزی طولانی دارد و این استان ها برای ریاض، عمق استراتژیک محسوب شده و برای امنیت ملی عربستان و کشورهای دیگر خلیج بسیار حیاتی به شمار می آید. شبد**2054**1953**9122            "}