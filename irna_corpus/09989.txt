{"onTitr":" روزنامه نگاران کرد عراقی:    ","titr":" حاکمیت تک حزبی در کردستان عراق شکل می گیرد","describe":" اربیل – ایرنا- انتشار غیررسمی نتایج انتخابات محلی در کردستان عراق که حکایت از پیروزی حزب دموکرات کردستان عراق دارد بازتابهای مختلفی در میان روزنامه نگاران کرد عراقی به همراه داشت.", "text":"به گزارش ایرنا، «دلشاد انور» روزنامه نگار نامدار کرد عراقی در این خصوص در صفحه خویش در فیس بوک نوشت: حزب دموکرات کردستان عراق تمام تلاش خود را بکار برد تا با کسب 45 کرسی خود را از شریک دیرین خود یعنی اتحادیه میهنی کردستان عراق بی نیاز کند.وی افزود:حزب دموکرات کردستان عراق قصد دارد با کسب این نتایج جایکاه  اتحادیه میهنی کردستان عراق را از شریک برابر به یک همکار در تشکیل دولت محلی کردستان عراق تقلیل دهد.به نوشته این روزنامه نگار رویکرد حزب دموکرات کردستان عراق در حقیقت تقلیل موقعیت سیاسی و اداری اتحادیه میهنی کردستان عراق در حکمرانی در کردستان عراق می باشد.«کمال چومانی» دیگر روزنامه نگار کرد عراقی نیز در گفتگو با خبرنگار ایرنا در اربیل گفت: پیروزی حزب دموکرات کردستان عراق را در حقیقت شکست جریانهای اپوزیسیون دولت اقلیم بخصوص جنبش تغییر باید دانست که نتوانستند خواسته های مردم را درک کرده و در نتیجه در این انتخابات باختند.وی افزود: تجربه حکمرانی با مشارکت ائتلافی فراگیر از احزاب کرد عراقی در چهار سال گذشته نه تنها منجر به دموکراتیک تر شدن فضای سیاسی نشد بلکه به تعطیلی دموکراتیک ترین ارگان یعنی پارلمان انجامید.این روزنامه نگار اضافه کرد: حزب دموکرات کردستان عراق کرسی های لازم را برای تشکیل دولت اکثریت بدست آورده است و از این رو قطعا از این به بعد با ساختار جدیدی از حاکمیت که تک حزبی است روبرو خواهیم بود.کمال چومانی در ادامه تصریح کرد که احزاب اپوزیسیون در کردستان عراق بهتر است با تغییر ساختار خود تبدیل به اپوزیسیونی فعال شوند چون به همان میزان که دولتی دموکراتیک در اقلیم نیاز می باشد  اپوزیسیون فعال و دموکراتیک نیز نیاز است که به خواسته های مردم و مخالفین تشکیلات کردستان عراق توجه ویژه داشته باشد.انتخابات پارلمانی  کردستان عراق روز یکشنبه 8 مهرماه 97 با مشارکت 22 جریان سیاسی برای کسب 111 کرسی پارلمانی در منطقه کردستان عراق برگزار شد.گفتنی است براساس آمار غیررسمی حزب دموکرات کردستان عراق با کسب 45 کرسی در رده اول احزاب کرد عراقی، اتحادیه میهنی با 19 کرسی در رده دوم و جنبش تغییر با 13 کرسی در رده سوم انتخابات محلی کردستان عراق قرار دارند.احزاب نسل نو، جماعت اسلامی و اتحاد اسلامی کردستان عراق نیز در رده های بعدی قرار دارند.اگرچه نتایج رسمی این انتخابات هنوز اعلام نشده است اما احزاب کرد عراقی همدیگر را به تقلب در انتخابات متهم می کنند به نحوی که  جنبش تغییر و جریان سیاسی نسل نو اعلام کرده اند در چهارمین دوره پارلمانی بدلیل تقلب مشارکت نخواهند کرد.خاورم**351**10**380            "}