{"onTitr":" مدیرکل کانون پرورش فکری سمنان:    ","titr":" رویکرد اصلی کانون هدفمندکردن مهارت های کودکان است","describe":" سمنان- ایرنا- مدیرکل کانون پرورش فکری کودکان و نوجوانان استان سمنان گفت: هدفمند کردن مهارت ها در آموزش رویکرد اصلی این کانون به منظور توانمندسازی آینده سازان جامعه است.", "text":"مهدی جمال روز یکشنبه در نشست خبری به مناسبت هفته ملی کودک در سالن اجتماعات اداره کل کانون پرورش فکری کودکان و نوجوانان، افزود: با زبان هنر می‌ توان کودکان را ترغیب به انجام فعالیت های مفید و سازنده در اجتماع کرد. وی با اشاره به برخی از موازی کاری ها در حوزه آموزش کودک و نوجوان، بیان کرد: اقدامات در حوزه کودک و نوجوان تخصصی و نیازمند فعالیت متخصصان این حوزه است. جمال با بیان این که خانواده ها باید به این کانون اعتماد کنند، گفت: کانون پرورش فکری فعالیت کیفی به منظور پرورش صحیح کودکان در حوزه فرهنگی و هنری انجام می دهد که نیازمند اعتماد خانواده ها به این مجموعه است. وی با اشاره به ضرورت برگزاری بازی های رایانه‌ای بامحتوا و خروجی مثبت در استان سمنان، بیان کرد: با توجه به گسترش فناوری های نوین، بازی های رایانه ای باید با اهداف این نهاد جهت دهی و هم خوانی مطلوبی داشته باشد. به گفته جمال، نخستین دوره رقابت های بازی‌ های رایانه ‌ای ایرانی- ‌اسلامی اعضای پسر کودک و نوجوان مراکز فرهنگی‌- هنری کانون پرورش فکری سمنان با شعار «خوب زندگی کردن، تمرین می خواهد» در سمنان برگزار شد. وی با اشاره به شعار« کودکان با نیازهای ویژه، فرصت‌های برابر»، خاطرنشان کرد: در کانون پرورش فکری برای 25 کودک معلول جسمی با اعتبار حدود چهار میلیارد ریال با ارایه تجهیزات لازم فرصت سازی شد. ** ضرورت و اهمیت کتابخوانی در دنیای کودکان و نوجوانان مدیرکل کانون پرورش فکری کودک و نوجوان سمنان، به ضرورت اشاعه فرهنگ کتابخوانی در جامعه اشاره و تصریح کرد: مطالعه نکردن مشکل اصلی جامعه کنونی است، بدون کتابخوانی فرهنگ درستی به کودک منتقل نمی شود. وی با اشاره به فعالیت کانون در چهار شاخه فرهنگی، هنری، علمی و مذهبی، گفت: آموزه های قیام عاشورا با زبان قصه برای کودکان تبیین شد تا محرم در قالب آموزه های کودک قرار گیرد. جمال ادامه داد: آموزش مسایل زیست محیطی، بحران آب و انرژی نو، حمایت از کالای ایرانی و صرفه جویی، از جمله اقدامات هدفمند این اداره کل در هفته ملی کودک و بیست و یکمین جشنواره بین المللی قصه گویی است. مدیرکل کانون پرورش فکری کودک و نوجوان سمنان گفت: جشنواره قصه‌گویی با شعار «خوب زندگی کردن، تمرین می خواهد» با عنوان «قصه زندگی من» در سه بخش ملی شامل دختران و پسران 14 تا 18 سال، زنان و مردان 18 سال به بالا و پدربزرگ و مادربزرگ، بخش علمی شامل مقاله ‌نویسی و بخش عمومی شامل قصه ‌های 90 ثانیه‌ ای برگزار شد.جمال اضافه کرد: این جشنواره با استقبال 688 قصه‌گو روبرو شد که از این تعداد، 104 نفر در بخش قصه‌ گویی 15 دقیقه ‌ای شرکت کردند و 584 نفر هم در بخش قصه ‌گویی 90ثانیه ‌ای تا کنون اعلام آمادگی کردند. جمال اظهارداشت: پس از داوری مرحله حوزه ‌ای تعداد 22 نفر به مرحله استانی راه یافتند و از این تعداد، پنج قصه ‌گوی برگزیده به مرحله منطقه ‌ای دعوت می شوند. مدیرکل کانون پرورش فکری کودکان و نوجوانان سمنان ادامه داد: سه نوجوان و سه پدربزرگ و مادربزرگ هم در مرحله استانی انتخاب و برای شرکت در مرحله کشوری به دبیرخانه بین‌المللی قصه‌گویی معرفی می‌شوند. به گزارش ایرنا، 14 الی 20 مهرماه هفته ملی کودک است. شعار روزهای این هفته ، 14 مهر روز «کودک، خانواده، سبک زندگی ایرانی‌اسلامی»، 15 مهر «کودک، محیط زیست و میراث فرهنگی»، 16 مهر روز جهانی کودک با عنوان «کودک، صلح، بازی و نشاط»، 17 مهر «کودک، رسانه و ارتباطات»، 18 مهر «کودک، آموزش، سلامت و ایمنی»، 19 مهر «کودکان با نیازهای ویژه، فرصت‌های برابر» و 20 مهر «کودک، کتاب و فرهنگ مطالعه» است. استان سمنان بیش از 702 هزار نفر جمعیت و 120هزار دانش‌آموز دارد، 43 هزار و 200 کودک و نوجوان در مراکز فرهنگی-‌هنری 24 گانه کانون پرورش فکری این استان عضویت دارند. 9891/6103            "}