** نظارت بر رعایت استاندارد افزایش یابد کاشان- ایرنا- نماینده ولی فقیه در شهرستان و امام جمعه کاشان با اشاره به دوم مهرماه روز جهانی استاندارد، از مسئولان امر خواست تا نظارت بیشتری بر رعایت قوانین استاندارد در زمینه های گوناگون داشته باشند. به گزارش ایرنا، آیت الله عبدالنبی نمازی در خطبه های نماز جمعه کاشان گفت: استاندارد شامل قوانین و قواعد مبتنی بر علوم و فنون بر اساس نیازهای گوناگون بشر از جمله در حوزه صنعت است که رعایت آنها الزام دارد. وی افزود: ساختمانی که باید در برابر زمین لرزه و سیل مقاوم شود تا اطمینان از سلامت مواد غذایی همه در ارتباط مستقیم با رعایت قوانین استاندارد مربوطه است و اگر صنایع نیز استانداردها را رعایت کنند، می توانند در بازارهای بین المللی حرف های بیشتری برای گفتن داشته باشند. نماینده ولی فقیه در کاشان بیان کرد: حتی جاری شدن سیل پس از بارش های باران به دلیل رعایت نشدن استاندارد و وجود مشکلاتی در مسیل هاست که انتظار می رود توجه بیشتری به این مسائل صورت گیرد. وی در ادامه به 23 مهر، روز جهانی نابینایان (عصای سفید) اشاره و از همه گروه ها و مجموعه هایی که برای تامین نیازها و حمایت از این قشر تلاش می کنند، قدردانی و گفت: نابینایان قشری با همت بالا هستند که از هر چندی اثرهایشان در رسانه ها نیز بازتاب می یابد. نمازی همچنین 24 تا 30 مهرماه، هفته پیوند اولیا و مربیان را یادآور شد و اضافه کرد: فرزندان، مهمترین و بزرگترین سرمایه هر خانواده و ملتی هستند و سعادت هر جامعه ای در برخورداری از فرزندانی سالم، صالح و عالم است. وی ادامه داد : دشمنان، مستکبران و صهیونیست ها از این رو فرزندان ما را با تبلیغات تخریبی و فاسد هدف گرفتند. امام جمعه کاشان با چند توصیه به دانش آموزان و دانشجویان برای سال تحصیلی جدید اظهار کرد: نوجوانان و جوانان به جد درس خوانده و از این فرصت طلایی دوران آموزش و جوانی بیشترین بهره برداری را داشته باشند و در انتخاب دوست بسیار دقت کنند. وی تصریح کرد: دوست خوب باید اهل نماز، از نظر روانی و اخلاقی سالم، دور از اعتیاد و اهل مطالعه باشد. نمازی ادامه داد: پدران و مادران نیز با فرزندان خود به عنوان امانت های الهی رفتار مناسبی داشته و با پرهیز از تند خویی، خشونت و تحقیر محیط خانواده را امن با صفا و صمیمیت فراهم کنند. وی خطاب به استادان دانشگاه ها و آموزگاران مدرسه ها گفت: محیط آموزشی و برخورد استادان و آموزگاران باید همراه با جاذبه باشد زیرا تنها هنگامی موفق می شوند که در دل دانش آموزان راه یافته و با برخورداری از نفوذ کلام، آنها را به درس خواندن ترغیب کنند. نماینده ولی فقیه در شهرستان کاشان در ادامه هم به حمله جنگنده های سعودی به استان سعده در کشور یمن و ناپدید شدن خبرنگار سعودی پس از مراجعه به کنسولگری آن کشور در ترکیه اشاره کرد. /6026/8123 ** عزت جمهوری اسلامی ایران رو به افزایش است اردستان - ایرنا- امام جمعه اردستان گفت: رویدادهای اخیر در منطقه خاورمیانه نشان از عزت رو به افزایش جمهوری اسلامی ایران و ذلت حاکمان سعودی می باشد. به گزارش ایرنا، حجت الاسلام حسن دهشیری در نماز جمعه اردستان به کشته شدن خبرنگار منتقد حکومت آل سعود در کشور ترکیه اشاره کرد و افزود: پیشنهادهای چند میلیون دلاری برای مختومه شدن پرونده نیز افاقه نکرد و این مساله ذلت سعودی را نشان داد و در مقابل آن افزایش عزت ایران و ایرانی است. وی اجتماع بزرگ بسیجیان در ورزشگاه آزادی تهران با حضور رهبری فرزانه انقلاب را یادآور شد و بیان کرد: این نمایش دیگری از عزت ایران اسلامی بود و در برابر ذلت سعودی را با آن سخنان ترامپ شاهد هستیم. امام جمعه اردستان در ادامه به حلول ماه صفر و مصائب اهل بیت امام حسین (ع) اشاره و اظهارداشت : مجلس های عزاداری پرباری با در مناسبت های این ماه برگزار و و از بیان مطالب غیر واقعی در مداحی ها پرهیز شود. وی ادامه داد : برای آیین های عزاداری افراد در از نصب بنرها و صرف هزینه های بی مورد خودداری شود، اینها برای متوفیان نه تنها ارزشی ندارد که درج آیه هایی از قرآن کریم بر روی آنها و سپس از بین بردنشان نیز از نظر شرعی دارای اشکال است. دهشیری در ادامه به مناسبت روز جهانی پست اشاره و از خدمات و امانتداری کارکنان این اداره قدردانی کرد. وی با قدردانی از تلاش جوانان ورزشکار اردستان، به کم رونقی حوزه ورزش این شهرستان در سال های اخیر اشاره کرد و  فعال شدن رشته های گوناگون ورزشی همچون گذشته را خواستار شد. 7431/8123**شکست ناپدیری ایران به برکت اسلام است اصفهان- ایرنا- امام جمعه سمیرم گفت: شکست ناپذیری ایران به برکت اسلام و مجاهدت های مومنانه در مبارزه حق علیه باطل است. 	 به گزارش ایرنا، حجت الاسلام سیف الله دهقانی فیروزآبادی در نمازجمعه این هفته سمیرم اظهارداشت: امروز در حالی ایران به راه روشن خود ادامه می دهد که دشمنان و بویژه آمریکای توطئه گر از هر ابزار و اقدامی برای بر زمین زدن انقلاب اسلامی و جریان آزادی خواهی آن کوتاهی نمی کنند. وی به دیدار اخیر رهبر معظم انقلاب با سران قوا اشاره  و اضافه کرد : ایشان در این جلسه فرمودند بن بستی بر سر راه مشکلات و مسائل کشور وجود ندارد و همه باید با روحیه جهادی و تکیه بر اقتصاد مقاومتی مسیر حرکت اقتصادی را هموار و تسهیل کنیم. خطیب جمعه سمیرم خاطرنشان کرد: نفوذی ها و رسانه های مکتوب و مجازی آنها در داخل کشور، تحریم و فشار بیگانگان از دیگر عواملی هستند که رهبری معظم در آن جلسه به آنها اشاره داشتند. وی راهپیمایی اربعین سرور و سالار شهیدان را یادآور شد و افزود: این پدیده بی نظیر نماد شکوه و قدرت امت اسلام و تشیع در جهان غربزده و مادی گرای امروز است که جان ها و دل های آزاده را بیدارتر و افکار عمومی جهان را شگفت زده می کند. امم جمعه سمیرم از مردم و نمازگزاران خواست با ثبت نام به موقع در این راهپیمایی باشکوه و حماسه ساز شرکت کنند. /7147 **دشمن به قدرت ایران اعتراف کرد امام جمعه شهرستان تیران و کرون گفت : به رقم اعتراف دشمن به توان و ظرفیت کشورمان اما بعضی از افرد در داخل کشور این توان را انکار می کنند. به گزارش ایرنا، حجت الاسلام و المسلمین حسین رشیدیان در نماز جمعه تیران افزود: ظرفیت های داخلی کشور رو به پیشرفت و توسعه برای تامین نیازهای داخلی است و باید این توان را دید و مورد بهره برداری قرار داد. وی بیان کرد : توسعه زیرساخت ها و ارتقای دانش در جهت رفع نیازهای مختلف کشور ضروری است و با اتکا به پتانسل افراد در داخل کشور قادر به رفع مشکلات خواهیم بود. امام جمعه تیران و کرون تصریح کرد: وابستگی آل سعود به دولت آمریکا برای آن ها مایه ذلت و ننگ شده و سرمایه های ملی عربستان را از بین برده است. شهرستان تیران و کرون با 71 هزار نفر جمعیت در 45 کیلومتری غرب اصفهان قرار دارد. 7131/6025/** رسیدگی به نیازمندان وظیفه مسوولان استاصفهان - ایرنا- امام جمعه مبارکه گفت: همراه و همنوا شدن با فقرا و نیازمندان وظیفه تک تک مدیران و مسئولان امر در نظام جمهوری اسلامی است.به گزارش ایرنا، حجت الاسلام سید مهدی موسوی در نمازجمعه این هفته مبارکه افزود : رسیدگی به مستضعفان ومحرومان جامعه وظیفه هر فرد مسلمان بویژه مسئولان و کسانی است که از دارایی دنیایی بیشتری بهره مند هستند.خطیب جمعه مبارکه با بیان اینکه زندگی اجتماعی امروز فاصله زیادی با اسلام ناب و واقعی گرفته است ،خاطرنشان کرد: هر کسی تقوای الهی پیشه کند خداوند قدرت تشخیص خوب و بد را به وی خواهد داد.وی به مناسبت روز اولیا و مربیان اشاره و اضافه کرد : نسل جوان امروز و خواسته ها و افکار او نیاز به مراقبت دارد بخصوص در دنیای کنونی که فضای مجازی و رسانه ها همه جا را فراگرفته اند. ز ج / 6026/**دشمن با تبلیغات مسموم به دنبال ناکارآمدی نظام است اصفهان - ایرنا - امام جمعه نایین گفت : دشمنان با تبلیغات مسموم در رسانه به دنبال نا کارآمد جلوه دادن نظام و ایجاد اختلال در سیستم اقتصادی ایران هستند که ملت باید در برابر این توطئه ها هوشیار باشند.    به گزارش ایرنا، حجت الاسلام و المسلمین سید علی سجادی در خطبه های نمازجمعه این هفته نایین  افزود : دشمنان نظام اسلامی می خواهند مردم ایران را با جنگ اقتصادی شکست دهند، انسانی که به حرف دشمن گوش و به تبلیغات سو توجه کرده و احتکار کند مسلمان واقعی نیست. امام جمعه نایین با بیان این که دشمن می خواهد با استفاده از رسانه های گسترده تبلیغات خودش را قدرتمند و ما را ضعیف و ناتوان نشان دهد، گفت: قدرتمندتر بودن دشمن واقعیت ندارد دشمن از رسانه علیه ما استفاده می کند، ما باید ظرفیتهای خودمان را بشناسیم و از آنها برای رفع بحران استفاده کنیم. وی با اشاره به سخنان رهبری به سران سه قوه ادامه داد: برای رفع مشکلات کشور مدیران باید جهادی عمل کنند و کار مفید انجام دهند، مدیران و مسئولان باید احساس مسئولیت کرده و مشکلات اقتصادی مردم را در اسرع وقت حل کنند. سجادی اضافه کرد : اگر صبر و استقامت کنیم پیروزی از آن ملت الهی ایران و تفکر دینی و اسلامی ما است و برای این مهم باید پشتیبان رهبر معظم انقلاب باشیم. سجادی در بخش دیگری با اشاره به در پیش بودن اربعین حسینی گفت: اربعین حادثه بزرگ معنوی، ایمانی، بین المللی است و باید این حماسه که برخاسته از ایمان میلیون ها آزادی خواه است ارج نهاده و در گسترش و بزرگداشت آن تلاش کرد. وی با تقدیر از کاهش هزینه ویزای اربعین توسط دولت گفت : روابط ایران و عراق ، استوار و مستحکم است و باید همچنان تقویت شود چرا که این ارتباط برای استقلال 2 کشور بسیار اهمیت دارد. /6026/ 7136**اولیا و مربیان در تعلیم و تربیت دانش آموزان نقش دارند  اصفهان- ایرنا - امام جمعه موقت گلپایگان گفت: تربیت و آموزش خوب دانش آموزان مستلزم تعامل و کمک های فکری اولیا ، مربیان و معلمان است.    به گزارش ایرنا، حجت الاسلام و المسلمین مصطفی شیخ علی در نماز جمعه این هفته گلپایگان در مصلای این شهر با اشاره اینکه هفته پیوند اولیاء و مربیان در سال تحصیلی 98-97 با شعار، با خانواده دانا ، دانش آموز توانا 'در مدارس اجرا می شود، افزود : مدرسه خانه دوم دانش آموزان و محلی برای درس زندگی و تعلیم و تربیت درست است که باکمک مسمتر اولیا و مربیان این امر محقق می شود. وی به روز جهانی استاندار اشاره کرد و گفت : استاندار ضمانت خوبی برای خرید کالا و خدمات برای مردم است که باید در این زمینه تلاش بیشتری صورت گیرد. امام جمعه موقت گلپایگان به مناسبت 26 مهر روز تربیت بدنی و ورزش و هفته ملی 'سلامت بانوان ایران' هفته پایانی  ماه مهر تصریح کرد : ورزش در سلامت جامعه نقش موثری دارد و مسئولان باید زمینه بیشتری برای انجام فعالیت های ورزشی برای پیشگیری از کم تحرکی در بین قشرها مردم بخصوص بانوان که نقش مهمی در سلامت خانواده دارند فراهم کنند. حجت الاسلام شیخ علی به تصویب لایحه عضویت جمهوری اسلامی ایران به کنوانسیون مقابله با تامین مالی تروریسم در  مجلس اشاره کرد و گفت: تصویب این لایحه هم در مجلس و هم در جامعه موافقان و مخالفانی داشت ،اما بعد از تصویب این لایحه از سوی شورای نگهبان آنچه که همه تمکین می کنند اجرای قانون است. شهرستان گلپایگان با بیش از 90 هزار جمعیت در 180 کیلومتر ی شمال غرب اصفهان قرار دارد. 6026//7138
      
      