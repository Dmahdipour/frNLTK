{"onTitr":" نماینده ولی فقیه در استان فارس:    ","titr":" سخن و غزلیات حافظ به سلامت اجتماعی بشر کمک می کند","describe":" شیراز-ایرنا- نماینده ولی فقیه در استان فارس و امام جمعه شیراز گفت: اگر حافظ در جامعه بشری بیشتر معرفی شود، سخن و غزلیات نغز او به سلامت اجتماعی بشر کمک می‌کند.", "text":"به گزارش ایرنا آیت الله لطف الله دژکام، شامگاه پنجشنبه در آیین گرامیداشت حافظ گفت: سلامت ‌بخشی غزل حافظ را در ابیات او می توان یافت و این شاعر نام آور، راه نجات را در عیب پوشیدن می دانست. وی، با اشاره به ضرورت توجه به زندگی انسان سالم، بیان داشت: امروز این دو ساحت اجتماعی و معنوی را برای انسان قائل هستیم. آیت الله دژکام بیان داشت: حافظ شخصیتی بسیار عظیم است که دنیایی را به خود مشغول کرده است و سخنش به زبان‌های مختلف ترجمه شده است اما پرسش اینجاست که حافظ برای انسان معاصر چه دارد؟ امام جمعه شیراز با بیان اینکه نتیجه مسیری که در سه چهار قرن اخیر در دنیا پیموده شد، فروکاستن انسان بود، اظهار داشت: این مسیر که انسان را به لذات مادی فروکاست از دوران نوزایی (رنسانس) آغاز شده است لیکن به این معنا نیست که پس از رنسانس کسانی که در تمدن رقیب ما بوده اند، همان نقطه آغاز ایستاده باشند. آیت‌الله دژکام افزود: ما مُرید حافظ هستیم و می دانیم جان سخن را گفته است و نباید در این امر تردید کنیم و بر این اساس اگر جامه زهد و سالوس به تن کسی بود، باید بگذارد و برود.نماینده ولی فقیه در استان فارس، با ذکر تفسیری از استاد علامه طباطبایی، بیان داشت: باده نوشی ذکر خفی است و اگر کسی اهل ذکر خفی باشد، این باده عیب می‌پوشاند و اگر اینها را مراعات کنیم در اجتماع با هم انس خواهیم گرفت و می‌توانیم جامعه بشری را گرد هم جمع کنیم. بیستم مهرماه از سال 1375با عنوان یاد روز حافظ نامگذاری شده است.خواجه شمس الدین محمد، ملقب به خواجه حافظ شیرازی و مشهور به لسان الغیب در سال 726 هجری قمری در شیراز تولد یافت.این شاعر نامی در دوران جوانی بر بسیاری از علوم مذهبی و ادبی روزگار خود تسلط یافت و به یکی از مشاهیر علم و ادب دیار خود تبدل شد. وی در این دوره افزون بر اندوخته عمیق علمی و ادبی، قرآن را نیز کامل از حفظ داشت و از این روی تخلص حافظ بر خود نهاد.حافظ که در مجامع بین المللی نیز شناخته شده است جز 2 سفر کوتاه به یزد و جزیره هرمز هرگز از شیراز خارج نشد. این غزلسرای شهیر در شعر وامدار شاعران پیش از خود، به ویژه شیخ اجل سعدی است.این شاعر بلند آوازه در سال 791 هجری قمری در شیراز چشم از جهان فرو بست.7375 /6118            "}