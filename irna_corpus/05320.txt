{"onTitr":"","titr":" هفت هزار میلیارد ریال به طرح های آبخیزداری اختصاص یافت","describe":" بجنورد - ایرنا - مدیرکل دفتر آبخیزداری و حفاظت از خاک سازمان جنگل ها، مراتع و آبخیزداری گفت: امسال هفت هزار میلیارد ریال اعتبار از منابع صندوق توسعه ملی برای اجرای طرح های آبخیزداری در کشور اختصاص یافته است.", "text":"هوشنگ جزی، یکشنبه در حاشیه بازدید از حوزه آبخیز «قتلیش» شهرستان بجنورد به خبرنگار ایرنا اظهار داشت: اعتبار اختصاص یافته از این صندوق 200 میلیون دلار بوده که این رقم در قالب هفت هزار میلیارد ریال در اختیار این سازمان قرار می گیرد.وی افزود: با این میزان اعتبار قرار است طرح های آبخیزداری در 360 شهرستان و 670 حوزه آبخیز در استان های مختلف کشور به اجرا درآید.وی آبخیزداری را شامل کنترل سیل و فرسایش خاک، ایجاد سازه های مکانیکی و بیولوژیکی و اقداماتی نظیر طرح های توسعه مرتع و جنگل دانست که به پایداری خاک و منابع آبی کمک می کند.جزی افزود: در کشور مطالعه تفصیلی در سطح نزدیک به 26 میلیون هکتار از عرصه های طبیعی انجام شده که از این میزان، طرح های آبخیزداری در سطح 11 میلیون هکتار اجرایی و به اتمام رسیده است.وی گفت: طرح آبخیزداری در سطح حدود چهار میلیون هکتار در دست اجرا است و در سطح مابقی عرصه های مطالعه شده هیچ اقدامی اجرایی نشده است.وی علت اجرایی نشدن طرح های آبخیزداری در این عرصه ها را کمبود اعتبارات عنوان کرد و گفت: اعتباری که به حوزه آبخیزداری اختصاص می یابد، بسیار کمتر از نیاز این بخش است.مدیرکل دفتر آبخیزداری و حفاظت از خاک سازمان جنگل ها، مراتع و آبخیزداری گفت: اعتبار طرح های آبخیزداری کشور در سال های گذشته، مطابق نیاز نبوده و نیاز است در این حوزه توجه ویژه ای مبذول شود.جزی اظهار داشت: خوشبختانه امسال اعتبار خوبی از منابع صندوق توسعه ملی به طرح های آبخیزداری اختصاص یافته اما این رقم نیز کافی نیست، هر چند می توان با آن بخشی از طرح های مطالعه شده را اجرایی کرد.وی با بیان اینکه برای اجرای طرح های آبخیزداری ردیف اعتباری ملی در نظر گرفته شده، گفت: امسال یکهزار و 500 میلیارد ریال اعتبار از این منابع به توسعه آبخیزداری اختصاص دارد که بیش از یکهزار و 400 میلیارد ریال باید صرف پرداخت دیون پیمانکاران شود.وی تصریح کرد: پیمانکاران بابت اجرای طرح های آبخیزداری بیش از هزار و 400 میلیارد ریال طلب دارند که بر این اساس، با اعتبارات ردیف ملی، نمی توان اقدام جدیدی برای توسعه آبخیزداری انجام داد.مدیرکل دفتر آبخیزداری و حفاظت از خاک سازمان جنگل ها، مراتع و آبخیزداری گفت: این اعتبارات در قالب اسناد خزانه است که برخی از آنها در سال 98 سررسید می شود. 7185/5132            "}