{"onTitr":"","titr":" مدیریت اخبار اقتصادی، ضرورت ها و نیازها","describe":" کیش - ایرنا - نظام اطلاع رسانی در بخشهای مختلف بویژه اخبار اقتصادی با توجه به رشد روز افزون شبکه های اجتماعی و اینترنتی، نیازمند مدیریت هوشمندانه ، هدفمند و استفاده از قابلیتها و توانمندیهای رسانه های تخصصی و رسمی است", "text":"بررسی و بازبینی رخدادها در عرصه های مختلف سیاسی اجتماعی و اقتصادی بویژه در 2 سال گذشته، خصوصا نوسانات ارزی اخیر و بیانگر این نکته است که بسیاری از چالشها در سایه سار تنش ناشی از خبرهای بی منبع ایجاد می شود که این مساله ضرورت توجه جدی به مقوله خبر و بهره وری از قابلیت رسانه ها و خبرگزاری های تخصصی در مدیریت جریان های خبری را مورد تاکید قرار می دهد . باز بینی و بررسی چالش ها و حتی بحرانهای سال های اخیر مبین این نکته است که بسیاری از بحرانهای ایجاد شده در سطوح ملی و استانی ماهیت بحران نداشته اما در سایه اخبار ضد و نقیض و نشر اخبار بی منبع و بدون اعتبار شکل گرفته است. این روند نشان می دهد که در واقع نقش رسانه ها، در ایجاد، تشدید و فروکش کردن بحرانها و چالشهای اجتماعی و اقتصادی و سیاسی نقشی اثر گذار غیرقابل انکار است بگونه ای که امروزه رسانه ها می توانند عامل بحران یا رکن مدیریت کاهش بحران باشند. این واقعیتی است که سازمان ها، مسوولان و مدیران باید پذیرای آن باشد و از نقش مثبت و منفی رسانه ها و فضای مجازی در اداره امور غفلت نکنند. برهمین اساس ضرورت به کارگیری افراد خبره و کارشناس در امور اطلاع رسانی و خبری به عنوان مشاوران مدیران دستگاههای اجرایی و تقویت جایگاه روابط عمومی ها در دستگاه ها و سازمان ها از جمله راهکارهای ساماندهی و جهت دهی به فضای اطلاع رسانی است. از طرفی رشد قارچ گونه شبکه اجتماعی و پایگاه های اطلاع رسانی، ضرورت باز اندیشی و توجه به پیوست های رسانه ای را بیش از پیش مورد تاکید قرار می دهد و این پیوست می تواند با بهره گیری از قابلیت های و توانمندیهای همه رسانه های معتبر بویژه خبرگزاری ایرنا به عنوان مهمترین منبع اطلاع رسانی صحیح و هوشمند در همه عرصه مورد توجه قرار گیرد. در این زمینه برخی کارشناسان معتقدند: بسیاری از پدیده ها بحران ساز نیست، اما بی توجهی به پیوست های رسانه ای و انتشار اخبار فاقد منبع وغیر مسؤل می تواند این پدیده ها را به بحران تبدیل کند. بنا بر این نقش عنصر خبر و اطلاع رسانی نقشی برجسته در همه این بحرانها است و در این شرایط چنانچه روند اطلاع رسانی مدیریت نشود برخی پدیده ها ممکن است به بحران تبدیل گردد. محمد سلطانمرادی            "}