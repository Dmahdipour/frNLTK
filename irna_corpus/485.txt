{"onTitr":" احتمال آزادی جاسوس آمریکایی زندانی در ترکیه    ","titr":" دادگاه کشیش برونسون امروز در ترکیه برگزار می شود","describe":" آنکاراـ ایرناـ دادگاه کشیش آندرو برونسون کشیش زندانی آمریکایی امروز در شهر ازمیر ترکیه برگزار می شود و منابع رسانه های اعلام می کنند که احتمال دارد که این جاسوس آمریکایی آزاد شود.", "text":"به گزارش روز جمعه ایرنا، برخی رسانه های ترکیه اعلام کردند که احتمال دارد برونسون در قبال لغو تحریم های آمریکا امروز آزاد شود.جفری هونیر کاردار سفارت آمریکا در ترکیه روز گذشته بار دیگر با آندرو برونسون کشیش آمریکایی زندانی در شهر ازمیر که حبس خانگی او موجب تیرگی روابط واشنگتن و آنکارا شده است، دیدار کرد.محکومیت حبس خانگی کشیش برونسون آمریکایی از سوی دادگاهی در شهر ازمیر موجب شد تا مقامات کاخ سفید واکنشی تند به این رفتار ترکیه نشان دهند.به نوشته رسانه های خبری ترکیه، جفری هونیر تحت تدابیر شدید امنیتی به محل حبس خانگی برونسون مراجعه و به مدت 45 دقیقه با این کشیش آمریکایی دیدار کرد.کاردار آمریکا پیش از این نیز در ماه آگوست سال جاری با کشیش برونسون دیداری یک ساعته در محل اقامات وی انجام داده و پس از پایان آن دیدار در مصاحبه با خبرنگاران گفت: ما در دیدار با مقامات آنکارا خواستار رفتار عادلانه و شفاف در خصوص وضعیت کشیش برونسون و سایر شهروندان آمریکایی محبوس در ترکیه شده ایم و معتقدیم تا دیر نشده، باید نسبت به آزادی آنها اقدامات لازم صورت گیرد.آندرو برونسون کشیش آمریکایی در شهر ازمیر ترکیه تحت محاکمه‌ بوده و به اتهام همکاری با کودتاگران ترکیه، همدستی با گروه های تروریستی، همکاری با گروه گولن و پ.ک.ک و نیز جاسوسی به نفع آمریکا به 35 سال زندان محکوم شده و از نهم دسامبر 2016 (19 آذرماه 1395) در بازداشت موقت به سر می برد.ترکیه بارها به درخواست آمریکا و وکلای این کشیش محبوس مبنی بر آزادی وی از زندان پاسخ منفی داده است.بنا بر اعلام رسانه های ترکیه، چهارمین دادگاه کشیش برونسون آمریکایی امروز (جمعه) به منظور بررسی درخواست آزادی وی در شهر ازمیر برگزار می شود.برونسون در حال طی دوران بازداشت موقت خود بود ولی دادگاه شهر ازمیر ترکیه اواسط ماه آگوست با توجه به وضعیت جسمانی، حکم زندان وی را به حبس خانگی تبدیل کرد.در پی تبدیل حکم بازداشت موقت در زندان به حبس خانگی این کشیش، دونالد ترامپ رئیس جمهوری آمریکا در پیامی توئیتری تهدید کرد که به دلیل بازداشت طولانی مدت این کشیش، ترکیه را هدف تحریم های سنگین قرار می دهد.واشنگتن به علت آزاد نشدن آندرو برونسون کشیش آمریکایی بازداشت شده در ترکیه، عبدالحمید گل وزیر دادگستری و سلیمان سویلو وزیر کشور ترکیه را که نقش محوری در بازداشت و محاکمه این کشیش داشتند، تحریم کرد و دولت آنکارا نیز به طور متقابل وزرای کشور و دادگستری آمریکا را تحت تحریم قرار داد.رایزنی و مذاکره مقامات ترکیه و آمریکا برای حل اختلاف به وجود آمده در پی زندانی شدن این کیشش آمریکایی و اقدام متقابل دو کشور در تحریم وزرای کشور و دادگستری همدیگر ادامه یافت ولی با رد درخواست اول آمریکا برای آزادی وی از سوی دادگاه و نیز دولت ترکیه، رییس جمهوری آمریکا تعرفه واردات فولاد و آلومینیوم از ترکیه را دو برابر کرده و بر شدت تنش ها افزود.بالا گرفتن تنش در روابط آنکارا و واشنگتن، شوکی سنگین بر بازار ترکیه وارد و ارزش پول ملی این کشور در برابر ارزهای خارجی به ویژه دلار و یورو به شدت افت کرد به طوری که طی این مدت قیمت هر دلار به نرخ بی سابقه 7 لیر و یورو به 8 لیر رسید که این میزان در مقایسه با قیمت های اوایل سال جاری میلادی از افت بیش از 80 درصدی قیمت لیر در برابر دلار خبر می داد.مذاکرات طرفین و سخنان نرم اردوغان و همچنین اتخاذ تدابیر اقتصادی از سوی آنکارا موجب شد تا حدودی از التهاب بازار ارز کاسته شود و امروز قیمت دلار 5.9  و قیمت یورو 6.8 لیر در صرافی ها خرید و فروش می شود.پیش بینی می شود در صورت آزادی برانسون، ارزش لیر ترکیه مقداری تقویت شود.خاورم/1905**1211            "}