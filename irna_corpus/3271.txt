{"onTitr":"","titr":" ابهام در خروج سلاح های سنگین تروریست ها از منطقه حائل","describe":" دمشق- ایرنا- توافق برای ایجاد منطقه حائل خالی از سلاح در خطوط تماس ارتش سوریه و تروریست ها در ادلب واقع در شمال سوریه توسط روسیه و ترکیه در روز 26 شهریور ماه به دست آمد که با نزدیک شدن به پایان مهلت یک ماه هنوز ابهاماتی در ارتباط با خروج سلاح های سنگین تروریست ها وجود دارد.", "text":"به گزارش ایرنا، 'ولادیمیر پوتین' رئیس جمهوری روسیه و 'رجب طیب اردوغان' رئیس جمهوری ترکیه در سوچی برای ایجاد یک منطقه حائل خالی از سلاح به عمق 15 تا 20 کیلومتر در خطوط تماس ارتش سوریه و تروریست ها در ادلب سوریه به توافق رسیدند اما برخی گروه های تروریستی به ویژه تحریر الشام(جبهه النصره) هنوز به آن پایبند نیست. گروه تروریستی تحریر الشام و گروه های هم پیمان آن که بر 70 درصد از منطقه حائل خالی از سلاح مسلط بوده بزرگ ترین مانع در مسیر اجرای این توافق به شمار می روند. تروریست های تحریر الشام بارها اعلام کردند که پایبند به این توافق نیستند و در آخرین موضع گیری یکی از فرماندهان این گروه اعلام می کند که جبهه النصره تاکنون هیچ اقدامی برای خروج سلاح های سنگین خود از منطقه حائل نکرده است. ابومالک الشامی معروف به ابومالک التلی از سرکردگان گروه تروریستی تحریر الشام (جبهه النصره) روز گذشته با ایجاد منطقه حائل خالی از سلاح در خطوط تماس تروریست‌ها با ارتش سوریه مخالفت کرد. هم اینک گروه های تروریستی کوچکی در حال خروج از منطقه حائل مورد توافق ترکیه و روسیه هستند که از چند روز قبل اقدام به تخلیه سلاح های سنگین خود کردند. برخی از گروه های تروریستی نیز در حال مخفی کردن سلاح‌ خود در منطقه حائل مورد توافق هستند که این امر نشان می دهد، آنان نیز به این توافق به درستی پایبند نیستند. اختلافات میان تروریست ها در منطقه حائل نشان از سر درگمی آنان دارد و این امر در آینده نیز شکستی بزرگ برای گروه های تروریستی همانند دیگر نقاط سوریه از جمله در غوطه شرقی و درعا می شود. گروه های تروریستی هر روز در سوریه به دلیل کاهش حمایت های کشورهای منطقه به ویژه ترکیه در حال فروپاشی و یا ضعیف شدن هستند که این وضعیت برای دولت سوری و همپیمانان آن برگ برنده ای است. **مخالفت تحریرالشام با ایجاد منطقه حائل ابومالک التلی از سرکردگان گروه تروریستی تحریر الشام (جبهه النصره) یکی از اولین مخالفان ایجاد منطقه حائل خالی از سلاح در خطوط تماس تروریست‌ها با ارتش سوریه بود. رسانه های مخالف سوریه روز گذشته (دوشنبه) اعلام کردند که الشامی از گروه های تروریستی خواست که سلاح های سنگین خود را از منطقه حائل خارج نکنند و با درخواست ها و توافق ها در این باره مخالفت کنند. الشامی به گروه‌هایی که با خروج سلاح سنگین و خالی کردن مواضع خود در منطقه موافقت کرده اند، نسبت به عواقب وخیم این کار هشدار داد. ابومالک التلی فرمانده گروه تروریستی جبهه النصره در منطقه القلمون تا مرزهای لبنان بود. وی و گروهش مجبور شدند پس از تنگ شدن محاصره توسط ارتش سوریه و نیروهای مقاومت پیشنهاد انتقال به استان ادلب در شمال غرب سوریه را بپذیرد. از سوی دیگر نیز اختلافاتی میان اعضای گروه تروریستی تحریر الشام (جبهه النصره) درباره عقب نشینی از منطقه حائل وجود دارد. جریان معتدل وابسته به جبهه النصره موافقت اولیه خود را برای عقب نشینی از منطقه خلع سلاح اعلام کرده اما جریان سخت گیر وابسته به همان گروه تروریستی راضی به عقب نشینی نیست و تاکنون با آن موافقت نکرده است. این اختلافات سبب سر درگمی اعضای گروه تروریستی تحریرالشام شده و تاکنون این گروه به صورت رسمی زیر بار این توافق نرفته است. **خروج سلاح سنگین تروریست ها از ادلب در همین حال رسانه های خبری ترکیه روز گذشته اعلام کردند که در اجرای توافق ترکیه و روسیه در سوچی، تروریست ها سلاح های سنگین خود را از خط تماس در ادلب تخلیه کردند. نیروهای مخالف دولت سوریه در چند روز اخیر تخلیه سلاح های سنگین را در منطقه کاهش تنش در ادلب امروز پایان دادند. این نیروها که در قالب گروه های مختلف تروریستی در شهر ادلب سوریه پناه گرفته و در چند هفته اخیر در هراس حمله ارتش سوریه بودند، با ایجاد فرصتی که در قالب توافق سوچی به دست آمده، تن به عقب نشینی دیگری داده و سلاح های سنگین خود را از منطقه حایل بین ادلب و مقر نیروهای ارتش سوریه خارج کردند. نیروهای ارتش آزاد سوریه و عناصر معارض دولت مرکزی سوریه تنها گروه های تروریستی بودند که تسلیحات خود شامل توپ، خمپاره و موشک میانبرد را از منطقه تعیین شده خارج کردند. **مخفی کردن سلاح در منطقه حائل رسانه های سوری نوشتند، گروه های تروریستی در سوریه در حال ایجاد مخفیگاه های زیرزمینی برای پنهان کردن سلاح های سنگین خود در منطقه حائل خالی از سلاح هستند. گروه‌های تروریستی در حومه استان های حماه و ادلب نیز در حال ایجاد سنگرهای مخفی هستند و سلاح های سنگین خود را نیز در نزدیکی منطقه حائل پنهان کردند. تروریست های نزدیک به سازمان القاعده در سوریه نیز در حال ایجاد مخفیگاه های زیرزمینی برای پنهان کردن سلاح های سنگین خود در منطقه حائل خالی از سلاح در شمال و شمال شرق لاذقیه هستند. این اقدامات به دنبال آغاز اجرای توافق سوچی برای ایجاد منطقه غیرنظامی حائل در ادلب صورت می گیرد. در همین حال رسانه‌های نزدیک به تروریست ها نیز اعلام کردند که گروه های تروریستی احرارالشام، فیلق الشام و تیپ اول و دوم ساحلی از زیر مجموعه های الجبهة الوطنیة للتحریر (جبهه آزادیبخش ملی) تاکنون از ریف لاذقیه عقب ‌نشینی نداشتند و مانند گروه‌های وابسته به سازمان القاعده در حال مخفی کردن سلاح سنگین خود در کانال های سرپوشیده هستند. براساس اعلام این رسانه‌ها، گروه‌های تروریستی جیش الاحرار، احرار الشام و صقور الشام سلاح های سنگین خود را از خطوط تماس با ارتش سوریه در جنوب شرق ادلب خارج کردند. تاکنون گروه تروریستی تحریرالشام درباره این توافق و نحوه تعامل با آن موضع شفافی نداشته، اما دیگر گروه های تروریستی مدعی شدند که روند خروج سلاح سنگین این گروه آغاز شده است. تاکنون مواضع ترکیه در قبال گروه تروریستی تحریر الشام به درستی مشخص نشده که این گروه چه اقدامی را در راستای این توافق انجام می دهد. توافق روسیه و ترکیه درباره منطقه حائل سر درگمی گروه های تروریستی در ادلب و حومه این استان را به وجود آورده و این امر سبب اختلافات میان تروریست ها شده که در آینده این تحرکات به نفع دولت سوریه خواهد شد. اگر گروه تروریستی تحریر الشام بر مقاومت و ایستادگی خود در منطقه حائل اصرار کند با وجود اختلافات داخلی شکست سنگینی را از ارتش سوریه متحمل می شود، زیرا ترکیه نمی تواند به صورت رسمی از آنها حمایت کند. اکنون بر اساس برخی آمارها 146 هزار تروریست وابسته به 103 گروه تروریستی از اتباع 60 کشور جهان از مناطق مختلف سوریه در جریان آزادسازی مناطق اشغالی به ادلب و جرابلس منتقل شده اند و در کنار دیگر تروریست های ساکن در این استان و به خصوص 'اویغورهای' چینی، جمعیت این منطقه اکنون حدود سه میلیون نفر تخمین زده می شود.گزارش از حسینعلی راشکی خاورم**8005*1436*            "}