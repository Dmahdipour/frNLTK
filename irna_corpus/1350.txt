{"onTitr":"","titr":" هفت هزار خانوار عشایر ایلام در بانک اطلاعاتی ثبت نام کردند","describe":" ایلام - ایرنا - مدیرکل امور عشایری ایلام گفت: مشخصات و اطلاعات هفت هزار خانوار عشایری در سامانه ثبت اطلاعات جامعه عشایر استان ثبت شده است.", "text":"علی سلیمی روز پنجشنبه در گفت و گو با خبرنگار ایرنا اظهار داشت: در این سامانه اطلاعاتی مواردی چون سامان های عرفی عشایر، کانون ها و مناطق محل قشلاق و ییلاق، اطلاعات سجلی، وضعیت کشاورزی، میزان درآمد، تعداد احشام، وضعیت ایثارگری یا نهادهای حمایتی و ... عشایر استان ایلام ثبت شده است.وی با بیان اینکه عشایر شهرستان  ایلام 100 درصد در این سامانه و دیگر شهرستان ها نیز با درصدهای متفاوت ثبت نام کرده اند، افزود: سعی می شود تا قبل از بهمن ماه امسال تمام اطلاعات سایر خانوارهای عشایری استان ایلام که هنوز به این سامانه مراجعه نکرده اند جمع آوری و ثبت شود.سلیمی یادآور شد: این بانک اطلاعاتی به طور مستقیم به سامانه ثبت احوال استان ایلام پیوند و لینک است و هرگونه رویدادی چون فوت، تولد، ازدواج و طلاق جامعه عشایری استان به صورت آنلاین به ثبت احوال مخابره می شود.وی گفت: همچنین سامانه مکانیزاسیون خدمات ارائه شده به عشایر نیز در دست طراحی است که با راه اندازی این سامانه در آینده نزدیک تمام فعالیت های مربوط به عشایر استان ایلام از طریق این سامانه الکترونیکی رصد و کنترل می شود.مدیرکل امور عشایری ایلام اظهار داشت: در این سامانه خدماتی چون آبرسانی، توزیع آرد، سوخت رسانی و توزیع پنل های خورشیدی و ... توسط پیمانکاران و همکاران خدمت رسان به صورت اتوماتیک کنترل و رصد می شود.سلیمی یادآور شد: با کمک این تراشه و نرم افزار، سامانه خانوارهایی که آب دریافت کرده اند و محل مراجعه تانکرهای آبرسان در کانون های جمعیتی عشایری را کنترل و پایش می کند.وی توضیح داد: یک تراشه الکترونیکی حاوی اطلاعات خدمات مخصوص جامعه عشایری بر روی تلفن همراه خانوارها نصب می شود و به عنوان مثال یک سیستم نرم افزاری دیگر نیز در داخل تانکرهای آبرسان قرار داده می شود.وی افزود: با راه اندازی این سامانه دیگر امکان تخلف، سهل انگاری و اهمال کاری به طور چشمگیری کاهش و همه خدمات به جامعه عشایری زیر ذره بین این سیستم الکترونیکی قرار می گیرد.به گزارش ایرنا، 71 درصد جمعیت دام استان ایلام در اختیار عشایر است و این قشر سالانه هفت هزار و 900 تن گوشت قرمز، 25 هزارتن شیر، 465 تن روغن حیوانی و 170 میلیارد ریال صنایع دستی به ارزش میانگین چهل میلیارد ریال تولید می شود.استان ایلام دارای 9 هزار خانوار با جمعیت 60 هزار نفر و یک میلیون 400 راس دام سبک و سنگین است.7172/6119            "}