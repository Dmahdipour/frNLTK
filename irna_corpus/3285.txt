{"onTitr":" میزگرد ایرنا( بخش اول)؛    ","titr":" صنعت تایر کشور زیر بار سنگین کمبود سرمایه و تکنولوژی","describe":" تهران- ایرنا- کارخانجات تایر بعد از گذشت 60سال هنوز نتوانسته اند در حد توان و ظرفیتی که بخش مهندسی کشور دارد، به خاطر مشکلاتی همچون تخصیص خطوط اعتباری و تأمین ارز و تأمین تکنولوژی، توسعه لازم را پیدا کنند که نمود کنونی آن کمبود لاستیک خودروهای سنگین است.", "text":"به گزارش گروه تحلیل، تفسیر و پژوهش های خبری، به گفته دست اندرکاران صنعت تایر، بخش زیادی از کمبود تایر سنگین در کشور ناشی از مشکلات و چالش هایی است که تولید کنندگان داخلی  هم اینک با آن رو به رو هستند.به گفته آنها، تولید تایر سنگین نیازمند این است که برای رفع مشکلات این حوزه، از جمله تأمین میزان سرمایه جهت سرمایه گذاری و جدیدترین تکنولوژی های مورد نیاز تمهیدات جدی اندیشیده شود. نظر به اهمیت و پیچیدگی موضوع مشکلات و چالش های صنعت تایر، خبرگزاری جمهوری اسلامی میزگردی با حضور &#39;مصطفی تنها&#39; سخنگوی انجمن صنعت تایر کشور، احمدرضا متقی نایب رئیس انجمن واردکنندگان تایر، محمد میر عابدینی دبیر انجمن وارد کنندگان تایر، محسن حاج اسماعیلی مدیر کل دفتر حمل و نقل مسافر سازمان راهداری و حمل و نقل جاده ای وزارت راه و شهرسازی برگزار کرد. محمد کریمی دبیر کانون انجمن های صنفی کامیون داران کشور نیز به دلیل عدم امکان حضور در این میزگرد، از طریق تماس تلفنی به مهمترین مشکلات و چالش های تهیه و تأمین تایر مورد نیاز کامیون داران پرداخت.در ادامه دیدگاه ها و نظرات 'مصطفی تنها' درباره تولید تایر سنگین در کشور می آید.** واردات تایر نیازمند ساماندهی«مصطفی تنها» در ابتدا از نحوه واردات تایر در گذشته انتقاد می کند و می گوید:  ببینید ما در گذشته در کشور یک بی سازمانی گسترده در واردات تایر داشتیم. هر کسی که کارت بازرگانی داشت می توانست تایر وارد کند. تایر هم می توانست از هر جایی وارد کشور شود. هر چیز گرد و سیاهی هم تایر بود. این کار آسیب هایی جدی به کشور وارد آورد. بخصوص اینکه ما در کشورمان در پس وقایع حرکت می کنیم. سخنگوی انجمن صنعت تایر ایران افزود: بعد از اینکه چند تصادف سنگین در جاده قم صورت گرفت. تعداد زیادی انسان در آن زنده زنده سوختند، به این نتیجه رسیدند که واردات ضابطه مند شده و نگذارند که هر کسی تایر وارد بکند؛ وارد کننده تایر مشخص باشد؛ تاجرها از برندهای مشخص تایر وارد بکنند و پاسخگو باشند. یعنی بتوانند خدمات پس از فروش به مشتری ارائه دهند. استانداردهایی هم وضع شد که سر ریز بازارهای دیگر وارد کشور نشود و جنس با کیفیت وارد ایران شود. اما الآن دولت از آنجایی که شتابزده عمل می کند همه چیز را دوباره لغو کرده، یعنی تمام این ضوابط که به تدریج جا افتاده بود را لغو کرده است. شما می بینید که وارد کنندگان اگر مشخص باشند، آدمهایی تحصیل کرده هستند. کسانی هستند که سازمان دارند. ** کمبود تایر در سایه مشکلات اقتصادی کلانوی در ادامه می گوید: بنابر آمار سازمان حمایت از مصرف کنندگان، موجودی تایرهای وارداتی ما که قاعدتا رادیال هستند، چون واردات تایر بایاس ممنوع است، 192 هزار و 787 حلقه در سال 1396 بوده و اگر نگاه بکنید دلیلی بر اتفاقات اخیر است که تایر تا جفتی 15 میلیون تومان هم رسیده است. به نظر من دلیل اساسی این کمبود نه در عملکرد تولید کننده است و نه وارد کننده و نه مصرف کننده. دلیلش در اقتصاد کشور نهفته است. یعنی نظام اقتصادی کشور این را اقتضا می کند. در مورد همه کالاها هم همین است. فقط در مورد تایر نیست. وقتی در اقتصاد کشور اتفاقی می افتد که رانتی ایجاد بشود همه اقتصاد را در بر می گیرد.** تأمین سرمایه نیاز ضروری توسعه صنعت تایر سنگین سخنگوی انجمن صنعت تایر کشور ضمن اشاره به کمبود تایر سنگین می گوید: در رابطه با تولید چند تا مساله داریم. اولا اگر آمار را نگاه بکنیم بررسی های ما نشان می دهد که در سال 1389 درصد تایرهای رادیال از مجموع تایرهای باری و اتوبوسی، 28.6 درصد بوده و این رقم در سال 1396 به 55 درصد رسیده است. یعنی در عرض 7 سال به دو برابر افزایش پیدا کرده است. در حالی که ما در صنعت تایر سنگین یک تولید کننده داشتیم که این تولید کننده در سال 1389 حدود 126 هزار حلقه تولید می کرده  و این میزان در سال 1396 به 316 هزار حلقه رسیده است.وی در ادامه می گوید:  بقیه کارخانه ها با اینکه طرح توسعه و تولید داشتند اما نتوانستند آن را محقق بکنند و به موقع با بازار مصرف تایرهای سنگین مطابقت بدهند. چرا؟ این امر چند علت داشته است. یکی مربوط به سرمایه گذاری است. تولید تایر و ایجاد تأسیسات جدید تولید سرمایه بر و ارز بر است. ما تقریباً به صورت میانگین برای تولید هر تن تایر حدود 5 هزار دلار سرمایه گذاری لازم داریم که از این مبلغ حدود 3500 دلار آن ارزی و 1500دلار نیز ریالی است. البته در تایر سبک و سنگین این عدد خیلی فرق نمی کند. حالا شما فرض کنید بخواهیم یک کارخانه 50 هزار تنی احداث کنیم. این برنامه برای چند کارخانه تعریف شده است اما عملا کاری چندانی صورت نگرفته است چرا که  برای این کار حدود 170 میلیون دلار ارز لازم داریم. «مصطفی تنها» افزود: سؤال این است که این ارز از کجا باید تأمین شود. از آنجایی که ارز تک نرخی نیست نمی توان از سرمایه گذار انتظار داشته باشیم با ارز آزاد این کار را انجام بدهد بعد سازمان حمایت از مصرف کنندگان روی تولیداتش نرخ بگذارد. این کار عملاً در عالم واقع رخ نمی دهد. چون صنعت در مقایسه با سایر فعالیت های اقتصادی آنقدر سود آور نیست که جاذبه برای جلب سرمایه های کلان در بخش تولید ایجاد کند. در سال هایی هم که بعد از انقلاب توانستیم کارخانجات تولید تایر احداث کنیم به خاطر این بود که در سال های دولت سازندگی امکانات تأمین ارز فاینانس برای احداث کارخانه جدید فراهم شد. بعد از آن حتی یک کارخانه در صنعت تایر ایران ساخته نشد.** واردات تکنولوژی شرط لازم توسعه صنعت تایر سنگین'مصطفی تنها' با اشاره به پیش نیازهای تولید تایر سنگین، می گوید: مشکل اصلی ما تولید کنندگان، تکنولوژی است. بنده ضمن اینکه سخنگوی انجمن صنعت تولید تایر هستم. مدیر طرح توسعه یکی از تولید کنندگان نیز هستم. مشکل اصلی ما مسائل سیاسی کشور است. مناسبات بین المللی کشور ما دچار تنش ها و مشکلاتی است که عملاً هیچ کارخانه تایرسازی در جهان که بتوانیم باهاش کار بکنیم حاضر نیست به ما تکنولوژی بدهد. ما حتی در سال های اخیر یعنی بعد از برجام نیز نتوانستیم کار بکنیم. یعنی یخ روابط داشت کم کم آب می شد که این مشکلات اخیر پیش آمد و دوباره منجمد شد. حتی شرکت های چینی نیز حاضر نشدند به ما تکنولوژی بدهند. به این علت که شرکت های درجه یک چینی در آمریکا سرمایه گذاری کرده بودند. 4 درصد سهم بازار آنجا را دارند. بنابر این ریسک نمی کنند که به ما تکنولوژی تولید تایر بدهند. تقریباً تمام طرح های توسعه کارخانجات ما به خاطر بروز این مشکل متوقف شد. یعنی مرجع تکنولوژی نتوانستیم پیدا کنیم. یعنی آنهایی هم که قرار داد فروش تکنولوژی با ما داشتند آن را مسکوت کردند. حتی پیش پرداخت ها هم فریز شد. یعنی پیش پرداخت های ما را پس ندادند و در اروپا باقی ماند.  ** تأمین مواد اولیه مانعی بر سر راه تولید تایرسخنگوی انجمن صنعت تایر کشور در ادامه به مشکلات تأمین مواد اولیه اشاره می کند و می گوید: مساله دیگر در رابطه با تولید تدارک مواد اولیه است. حدود 90 مواد را با هم می آمیزند تا تایر تولید شود. از نظر ارزی 45 درصد آنها وارداتی است و 55 درصد هم در داخل تولید می شود. در حال حاضر تقریباً تأمین کنندگان مواد تا زمانی که پول را نقدی دریافت نکنند حاضر نیستند مواد را تأمین کنند. مثلاً باید پول در حسابشان بنشیند تا سیم تایر را به ما بدهند. ما در 45 درصد واردات مواد اولیه با مشکلات مختلفی درگیر هستیم. وی افزود: در این مورد نیز شرایط ناشی از مناسبات بین المللی بر ما تحمیل می شود. در سال جاری دولت به طور مداوم با سعی و خطا تلاش کرده سیاست ارزی را تنظیم کند. این سعی و خطا پیامدش در تولید دیده می شود. یعنی ما داریم تولید می کنیم و هر لحظه کارخانه نیاز به مواد اولیه دارد تا ادامه حیات بدهد. تطابق ما با مقررات در حال تغییر بسیار سخت است. اولاً یک ماه طول می کشد تا ارز تأمین شود، 20 روز طول می کشد تا به حساب فروشنده مواد اولیه برود. فروشنده باید سفارش بدهد به چین بعد از آنجا بارگیری بکند و تا برسد به کارخانه یک ماه طول می کشد. یک فاصله زمانی به وجود می آید. خیلی وقت ها پیش آمده تولید کننده تا به تصمیم نهایی برای خرید رسیده، فروشنده قیمت را تغییر داده است. مصطفی تنها در ادامه گفت: ما در مورد مواد اولیه داخلی هم دچار مشکل هستیم. ببینید به مواد اولیه ما ارز 4200 تومانی می دهند. برای محصول ما هم بر اساس ارز 4200 تومانی قیمت می دهند. ولی برای تأمین کننده مواد اولیه ما که ارز 4200 تومانی اختصاص نمی دهند. یعنی بخشی از مواد اولیه غیر مستقیم ما، ارز بالاتر از 4200 تومان تعلق می گیرد. برای مثال به مواد اولیه لازم برای تولید سیم طوقه که مواد اولیه ما به حساب می آید ارز 4200 تومان تعلق نمی گیرد. در نتیجه بخشی از مواد اولیه ما با ارز بالاتر از 4200 تومان تأمین می شود. این امر باعث می شود که قیمت آنها به طور مداوم بالا برود. بخصوص آنهایی که با محصولات پتروشیمی سروکار دارند. ما نیز از این طرف تحت فشار قیمت های سازمان حمایت و از سوی دیگر تحت فشار تولید کنندگان مواد اولیه در داخل هستیم. در برخی موارد قیمت مواد تا  دو و نیم برابر آخرین قیمت خرید قبلی افزایش یافته است. یعنی ما با وجود این مشکلات باید تولید انجام بدهیم. این مشکلات باعث می شود ثبات تولید تهدید بشود. وی تصریح کرد: دریغ است که کارخانجات ما بعد از 60 سال نتوانند در حد پتانسیل و ظرفیتی که بخش مهندسی ما دارد توسعه پیدا کنند. همانطور که گفتم مشکل ما تخصیص خطوط اعتباری و تأمین ارز و حمایت موثرتر نمایندگی های سیاسی ما در کشورهای مختلف برای تأمین تکنولوژی است. یعنی اگر دولت از ما حمایت کند طبیعتاً موفقیت بیشتری در کشورهایی مثل چین برای تهیه تکنولوژی مناسب خواهیم داشت. کاهش تعرفه هم اگر در کوتاه مدت باشد برای تولید مساله ای ایجاد نمی کند اما اگر در بلند مدت ادامه داشته باشد ایجاد مشکل خواهد کرد.پژوهشم**س-م**1552            "}