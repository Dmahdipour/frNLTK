{"onTitr":"","titr":" سرشماری زنبورستان های مهاباد آغاز شد","describe":" مهاباد- ایرنا- رییس اداره تولیدات دامی جهاد کشاورزی مهاباد گفت: سرشماری کندوهای زنبورستان های این شهرستان با هدف ساماندهی فعالیت های زنبورداری و تامین به موقع و کافی نهاده های زنبور عسل از 14 مهر آغاز شد.", "text":"کوروش سعیدی روز یکشنبه در گفت و گو با خبرنگار ایرنا افزود: این سرشماری سالانه با همکاری تعاونی زنبورداران مهاباد انجام می شود و در زمان سرشماری، جابجایی کلنی های زنبور عسل نیز ممنوع است. وی با بیان اینکه اطلاعات جمع آوری شده در این سرشماری برای تجزیه و تحلیل در سامانه مدیریت جامع داده های کشاورزی ثبت می شود، گفت: در این طرح تعداد کندوها از جمله مدرن و بومی، میزان تولید عسل و دیگر فرآورده های زنبور عسل ثبت خواهد شد. سعیدی با بیان اینکه در سرشماری سال گذشته 44 هزار و 900 کندوی زنبور عسل مدرن و سنتی در این شهرستان سرشماری شد، افزود: سالانه بیش از 340 تُن عسل از زنبورستان های این شهرستان تولید و روانه بازار مصرف می شود.وی اضافه کرد: 403 نفر در بخش تولید عسل این شهرستان فعال هستند که 95 درصد با شیوه مدرن و پنج درصد نیز با شیوه سنتی فعالیت می کنند. سعیدی افزود: صدور دفترچه زنبورداری، صدور مجوزهای کوچ به استان های دیگر، معرفی به بانک های عامل برای دریافت اعتبارات و برگزاری کارگاه های آموزشی به منظور بهره وری بیشتر از خدمات جهاد کشاورزی از جمله اقدامات این اداره در حمایت از تولید عسل به شمار می رود. بیش از 197 هزار هکتار مراتع روستایی و ییلاقی در مهاباد وجود دارد که 50 هزار هکتار آن مراتع درجه یک، 70 هزار هکتار آن مراتع درجه 2 و بقیه را مراتع درجه 3 تشکیل می دهد. مهاباد یکی از مراکز مهم تولید عسل مرغوب و با کیفیت در استان آذربایجان غربی به شمار می رود.تعاونی زنبورداران مهاباد در سال 1386 تاسیس شده و هم اکنون دارای بیش از 300 عضو فعال است.3020/6185/3072            "}