{"onTitr":"","titr":" ناتو، روسیه را به نقض یک پیمان هسته ای متهم کرد","describe":" تهران-ایرنا- «ینس استولتنبرگ» دبیر کل سازمان پیمان آتلانتیک شمالی (ناتو) ضمن متهم کردن روسیه به نقض یک پیمان هسته ای، خواستار توضیح کرملین درباره موشک جدید این کشور شد.", "text":"به گزارش روز سه شنبه ایرنا از تارنمای پولیتیکو، استولتنبرگ گفت: روسیه نوع جدیدی از موشک را در اختیار دارد که اروپا را تهدید و یک توافق تسلیحاتی را نقض می کند و ناتو از روسیه می خواهد فورا پاسخ دهد.وی در یک کنفرانس خبری درآستانه نشست وزیران دفاع ناتو، روسیه را به نقض پیمان سال 1987 موسوم به پیمان منع موشک‌های هسته‌ای میان‌برد (INF ) متهم کرد که استفاده مسکو از موشک هایی که می تواند اروپا را هدف قرار دهد، منع می کند.به دنبال هشدار استولتنبرگ، « کی بیلی هاچیسون» سفیر آمریکا در ناتو در یک کنفرانس خبری جداگانه گفت کشورش شواهدی از اقدام روسیه در نقض این پیمان را به متحدانش ارائه خواهد داد و آماده خارج کردن این موشک ها از روسیه در صورت نیاز است.پولیتیکو نوشت: دقیقا معلوم نیست که منظور هاچیسون چه بوده است و آیا لحن اظهارات او تهدید آمیز بوده که مسکو آن را تحریک کننده قلمداد می کند. مشاوران این مقام آمریکایی گفتند که نمی توانند درباره این اظهارات وی توضیح دهند یا بیش از این شفاف سازی کنند.پیمان INF  استفاده از همه موشک هایی را که دارای بُرد 500 تا 5 هزار و 500 کیلومتر هستند منع می کند. آمریکا از سال 2014 روسیه را به نقض این پیمان متهم کرده و به منظور فشار بر روسیه برای پیروی از این پیمان، تحریم هایی را علیه این کشور وضع کرده است. اما با توجه به تحریم های دیگر روسیه درباره الحاق کریمه به خاک این کشور و تهاجم ادعایی به شرق اوکراین، اقدامات مربوط به INF ظاهرا موثر نبوده است.کرملین، نقض پیمان INF را رد کرده و آمریکا را به نقض توافق مذکور با انتقال سامانه های دفاع موشکی به اروپا از جمله رومانی متهم کرده است.وزارت امور خارجه آمریکا، دسامبر گذشته پیمان مذکور را «ستون امنیت و ثبات بین المللی» توصیف کرد. هاچیسون تاکید دارد که کشورش به این پیمان متعهد است اما تهدید کرده اگر روسیه از تبعیت از این پیمان خودداری کند، از این پیمان خارج می شود و  سلاح های میان برد جدیدی را توسعه می دهد. سفیر آمریکا همچنین گفته است وزیران دفاع ناتو در نشست آتی خود درباره طرحی مذاکره خواهند کرد که مقابله با تهاجم روسیه و دیگر تهدیدها را با اعزام 30 گردان زمینی، 30 اسکادران هوایی و 30 کشتی طی 30 روز هدف قرار می دهد.نشست وزیران دفاع ناتو اولین گردهمایی مقامات ارشد ائتلاف ناتو از زمان برگزاری نشست ژوئیه گذشته تاکنون است که «دونالد ترامپ» رئیس جمهوری خود با تهدید به خروج ناتو دردسرآفرین شد. ترامپ خواستار افزایش فوری هزینه های دفاعی ناتو است.انتظار می رود در نشست آینده نیز درباره تلاش ها برای اختصاص دو درصد تولید ناخالص داخلی به هزینه های دفاعی گفت و گو شود. ترامپ از متحدانش در ناتو به ویژه آلمان -به عنوان ثروتمندترین عضو این  ائتلاف- به دلیل این که به اندازه کافی در بودجه دفاعی هزینه نکرده اند، بشدت انتقاد کرده است. آلمان اعلام کرده که بودجه دفاعی اش را تا سال 2024 میلادی 1.5 درصد افزایش می دهد که هنوز با هدف تعیین شده 2 درصد فاصله دارد.تحولات مقدونیه با توجه به همه پرسی تغییر نام آن برای پایان دادن به اختلافات این کشور با  یونان و تلاش های ناتو برای همکاری با گرجستان از موضوعات نشست آتی ناتو است.اروپام**9158**1485            "}