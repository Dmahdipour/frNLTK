{"onTitr":"","titr":" ورود غیرمجاز به حریم راه آهن جان جوانی را گرفت","describe":" سمنان- ایرنا- مدیرکل راه آهن شمال شرق (1) کشور گفت: جوان 26 ساله ای که از محل غیرمجاز به خط آهن حوالی روستای بیابانک شهرستان سرخه وارد شده بود، جان خود را از دست داد.", "text":"فرشاد زادخور شامگاه جمعه در گفت و گو با ایرنا افزود: سانحه مرگ این جوان در برخورد با قطار، حدود ساعت 18 امروز بین ایستگاه های لاهورد و بیایانک رخ داد. وی با اشاره به رخداد این حادثه حوالی روستای بیابانک از توابع شهرستان سرخه در استان سمنان، بیان کرد: این جوان سمنانی با قطار محلی تهران- سمنان برخورد کرد و در صحنه جان باخت. زادخور خاطرنشان کرد: تشریفات درباره این حادثه حدود یکساعت طول کشید و سپس قطار محلی به مسیر خود ادامه داد و روند حرکت دیگر قطارها نیز در مسیر ادامه یافت و اکنون تردد قطارها به صورت عادی جریان دارد. وی اضافه کرد: با وجود تردد روزانه 86 رام قطار از ناحیه شمال شرق (1)، این ناحیه ایمن ترین مسیر ریلی کشور است. مدیرکل راه آهن ناحیه شمال شرق (1) افزود: در سال 96 و نیمسال 97 هیچ سانحه فوتی ریلی در ناحیه شمال شرق (1) رخ نداده است و در 2 سال گذشته این اولین فوتی سوانح ریلی این ناحیه است. بخش زیادی از خط اصلی مسیر 926 کیلومتری تهران - مشهد زیر پوشش اداره کل راه آهن شمال شرق (1) قرار دارد و این اداره کل دارای یکهزار و 357 نیروی انسانی است که یکهزار و 201 نفر آنان عملیاتی و بقیه اداری هستند. 6103            "}