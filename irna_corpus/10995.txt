{"onTitr":"","titr":" یک مسئول: پنج استان در کشور کانون ورزش اسکیت هستند","describe":" مشهد- ایرنا- مسئول کمیته امور استانهای فدراسیون اسکیت جمهوری اسلامی ایران گفت: هم اکنون پنج استان به کانون رشته های مختلف اسکیت در کشور تبدیل شده و دیگر فعالیت این رشته ورزشی مختص به تهران و متمرکز در آن شهر نیست.", "text":"محمد عجم روز سه شنبه در گفت و گو با خبرنگار ایرنا افزود: هم اکنون استانهای اصفهان، البرز، همدان و خراسان رضوی به قطب سبک فری استایل ورزش اسکیت تبدیل شده اند. در رشته هاکی نیز در آذربایجان غربی، خراسان رضوی و همدان فعال شده است. وی به موفقیتها و افزایش مدال آوری اسکیت بازان ایران ظرف سه سال اخیر نیز اشاره و بیان کرد: خراسان رضوی، مازندران، اصفهان و تهران در رشته سرعت بیشترین فعالیت را دارند و سبک اسکیت اگرسیو نیز در خراسان رضوی، تهران و دیگر استانها دایر است. رئیس هیات اسکیت خراسان رضوی همچنین گفت: نخستین دوره مربیگری درجه سه اسکیت روی یخ هفته پیش در مشهد برگزار شد. این دوره پیش از این فقط یک بار در تهران برگزار شده بود ولی به دلیل توسعه زیرساختهای این رشته در خراسان رضوی و ظرفیت خوب استان، این دوره در مشهد نیز شکل گرفت. وی به تداوم توسعه ورزش اسکیت در سطح کشور اشاره و بیان کرد: هم اکنون اسکیت رولر در پنج رشته و اسکیت یخ در سه رشته در خراسان رضوی فعال است.عجم افزود: بزرگترین زمین اسکیت یخ کشور در شاندیز ساخته و فعال شده است. در دو شهر دیگر کشور نیز برنامه ریزی برای ساخت این تاسیسات صورت گرفته است. پیش از این تهران تنها دارنده زمین اسکیت یخ در سطح کشور بود. وی گفت: 30 هزار اسکیت باز به صورت سازمان یافته در سطح کشور فعالیت و چهار هزار نفر از آنها در مسابقات استانی، ملی و بین المللی حضور دارند.هزار و 700 اسکیت باز تاکنون در خراسان رضوی ساماندهی شده اند که 60 درصد آنها زن هستند. همچنین 326 اسکیت باز خراسانی در مسابقات استانی و کشوری رشته های مختلف این حوزه ورزشی حضور فعال دارند.3221/1858            "}