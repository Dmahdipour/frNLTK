{"onTitr":"","titr":" مساحت دریاچه ارومیه نسبت به پارسال ثابت است","describe":" ارومیه- ایرنا- رییس دفتر استانی ستاد احیای دریاچه ارومیه در آذربایجان غربی با بیان اینکه مساحت دریاچه ارومیه نسبت به مدت مشابه سال گذشته ثابت مانده، گفت: مساحت دریاچه ارومیه هم اکنون به یکهزار و 698 کیلومتر مربع رسیده است.", "text":"فرهاد سرخوش روز یکشنبه در گفت و گو با خبرنگار ایرنا با اشاره به اینکه تراز دریاچه ارومیه نسبت به کمترین سطح ثبت شده برای آن 24 سانتی متر افزایش یافته، افزود: با این وجود ارتفاع دریاچه ارومیه نسبت به مدت مشابه سال گذشته تغییری نداشته است. وی همچنین با اشاره به توقف تبخیر شدید آب دریاچه پس از پایان فصل تابستان گفت: این تراز امروز /15 مهرماه/ به یکهزار و 270 متر و 25 سانتی متر رسید.    وی ادامه داد: دریاچه ارومیه یک حوضه آبی بسته است و اتمام فصل گرما و کاهش تبخیر آب باعث افزایش تراز آن می شود. رییس دفتر استانی ستاد احیای دریاچه ارومیه در آذربایجان غربی با بیان اینکه برنامه ریزی، تخصیص اعتبار و تلاش دولت تدبیر و امید برای احیای دریاچه، روند خشک شدن آن را متوقف کرده است، گفت: قبل از تشکیل ستاد احیا تراز دریاچه ارومیه سالانه به طور متوسط 40 سانتی متر کاهش می یافت. به گفته وی بهره برداری از طرح های انتقال آب به دریاچه ارومیه نقش موثری در احیای نگین آبی آذربایجان دارد و این طرح ها تا سال آینده به بهره برداری می رسد. به گزارش ایرنا بر اساس طرح های ستاد احیا، دریاچه ارومیه ظرف مدت 10 سال/ از سال 1394/ به تراز اکولوژیک خود می رسد؛ این دریاچه از اواسط دهه 1380 شروع به خشک شدن کرد و بنا بر آمار بین المللی تا سال 2015 میلادی حدود 80 درصد از مساحت آن خشک شد. 3214/3072            "}