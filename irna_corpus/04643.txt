{"onTitr":"","titr":" کشتی گیران نونهال برای مسابقات جهانی کودک آماده می شوند","describe":" قزوین - ایرنا - مربی تیم ملی کشتی آزاد نونهالان گفت: این تیم خود را برای حضور در رقابت های جهانی کودک که 28 آبان ماه سال جاری به میزبانی کشورمان برگزار می شود، آماده می کند.", "text":"امیر توکلیان روز دوشنبه در حاشیه برگزاری اردوی آمادگی تیم ملی در خانه کشتی قزوین، در گفت و گو با خبرنگار ایرنا افزود: اردوی قزوین برای شناخت و استعدادیابی هر چه بهتر کشتی گیران رده سنی نونهالان کشور برگزار شده است. وی ادامه داد: کشتی گیران نونهال حاضر در رقابت های کشور به منظور آموزش فنون و تکنیک های این رشته به مدت پنج روز در اردوی قزوین حاضر شده اند. سرپرست تیم های پایه کشتی کشور نیز در این رابطه اظهار داشت: اردوی آمادگی قزوین پس از مسابقات قهرمانی آسیا که با قهرمانی تیم کشورمان نیز همراه بود به جهت فراهم شدن بستری مناسب برای شرکت ملی پوشان در رقابت های آتی و با حضور 36 کشتی گیر از استان های مختلف کشور در حال برگزاری است. تورج ظفری یادآور شد: با توجه به حساسیت های این رده سنی و ارایه آموزش های صحیح تکنیک و فنون اقدام به برگزاری این اردو کرده ایم. اردوی آمادگی تیم ملی کشتی آزاد نونهالان کشور که به میزبانی قزوین در حال پیگیری است تا 20 مهر ماه جاری در خانه کشتی این شهر ادامه خواهد داشت. 9905*3013            "}