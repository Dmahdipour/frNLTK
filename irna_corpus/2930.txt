{"onTitr":"","titr":" پیش قراولان پرندگان مهاجر وارد زنجان شدند","describe":" زنجان - ایرنا - رئیس اداره نظارت بر امور حیات وحش حفاظت محیط زیست استان زنجان گفت: نخستین گروه پرندگان مهاجر از نوع اردک سرسبز و خوتکا به عنوان پیش قراولان این پرندگان وارد استان شدند.", "text":"علی قره چه لو، روز سه شنبه در گفت و گو با خبرنگار ایرنا افزود: این پرندگان مهاجر در سدها، بندها و آبگیرهای استان زنجان ازجمله سد فیله خاصه در منطقه شکار ممنوع در شهرستان زنجان، سد گلابر در شهرستان ایجرود و سدهای قاهران (در ترکی به نام کهران معروف است) و قره تپه در منطقه حفاظت شده سرخ آباد واقع در شهرستانهای زنجان و طارم، اطراق کرده اند.وی اظهار داشت: برخی پرندگان مهاجر وارد شده به زیستگاه های زنجان پس از اقامت موقت به منظور زمستان گذرانی سفر خود را به سمت جنوب کشور از سر می گیرند اما برخی از گونه ها در صوت وجود امنیت و شرایط مناسب در این استان ماندگار می شوند.قره چه لو یادآور شد: همه ساله در آستانه فصل زمستان، زیستگاه‌های آبی استان زنجان پذیرای چندین گونه از پرندگان مهاجر آبزی و کنار آبزی اعم از اردک سرسبز و نوک پهن، باکلان، قره غاز، غاز خاکستری، غاز پیشانی سفید، کاکایی، لک لک، انواع حواصیل، گاوچرانک، خوتکا، بوتیمار، درنا و اگرت می شوند که با استفاده از دوربین فیلمبرداری مورد مستندسازی قرار می گیرند.وی با تاکید براینکه محیط بانان به منظور تامین امنیت و حفاظت از این پرندگان مهاجر، بطور مستمر مناطق مورد نظر را مورد پایش قرار می دهند تا لطمه ای به امنیت این پرندگان وارد نشود، اظهار داشت: بیشتر شدن مهاجرت پرندگان به زنجان در سایه پایش مداوم مناطق، وجود امنیت زیستی و شرایط آب و هوایی مناسب، اتفاق افتاده است. قره چه لو یادآور شد: پارسال (96) در سرشماری زمستانی پرندگان مهاجر آبزی و کنارآبزی که از سوی کارشناس و محیط بانان این اداره کل، انجام گرفت 6 هزار و 800 قطعه انواع پرنده مهاجر، شمارش شد.رئیس اداره نظارت بر امور حیات وحش اداره کل حفاظت محیط زیست استان زنجان با بیان اینکه بطور معمول این سرشماری از اواخر دی آغاز می شود گفت: اردک سرسبز و نوک پهن، باکلان، غاز، کاکایی، لک لک، انواع حواصیل، گاوچرانک و خوتکا، بیشترین میزان را به خود اختصاص می دهند.به گزارش ایرنا، سال 95 بیش از چهار هزار و در سال 94 نیز 2 هزار و 300 قطعه پرنده مهاجر آبزی و کنار آبزی در مناطق مختلف استان زنجان سرشماری شد.مدیر روابط عمومی اداره کل حفاظت محیط زیست استان زنجان گفت: بر اساس بخشنامه این سازمان، صدور پروانه شکار پرندگان مهاجر و وحشی، در این استان ممنوع است و با خاطیان برخورد قانونی می شود.امجد باقری افزود: با نزدیک شدن به فصل سرما و آغاز ورود پرندگان مهاجر به این استان، احتمال شیوع بیماری آنفلوانزای فوق حاد پرندگان، وجود دارد.وی با بیان اینکه پرندگان مهاجر عامل شیوع ویروس آنفلوانزای پرندگان هستند، اظهار داشت: این بیماری قابل سرایت به انسان می باشد که به همین جهت استفاده از گوشت این پرندگان، خطرناک و تهدید کننده سلامت است.باقری با تاکید بر اینکه صدور مجوز شکار پرندگان از سوی این سازمان از سال 94 ممنوع اعلام شده است و به هیچ وجه پروانه شکار پرنده به شکارچیان متقاضی داده نمی شود، به شکارچیان هشدار داد بیماری آنفلوانزای مرغی فوق حاد پرندگان در کمین آنان است و بهتر است دست به شکار نزنند.6084/6085            "}