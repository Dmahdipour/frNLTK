{"onTitr":"","titr":" رسانه ها نقش خود را در آگاهی بخشی جامعه ایفا کنند","describe":" اصفهان - ایرنا - رییس دفتر نمایندگی وزارت امور خارجه در استان اصفهان گفت : رسانه های داخلی باید با در نظر گرفتن مصالح عمومی نقش خود را برای ارتقای آگاهی جامعه و فرهنگ سازی جهت تحقق منافع ملی در همه بخش ها به خوبی ایفا کنند.", "text":"علیرضا سالاریان روز سه شنبه در بازدید از خبرگزاری جمهوری اسلامی استان اصفهان افزود : بی شک رسانه های داخلی در افزایش یا کاهش تبلیغات منفی علیه کشورمان سهم دارند. وی اظهارداشت : نقش رسانه های داخلی در بازتاب اتفاقات و رویدادهای داخلی که بسیار حساس است ،نباید با انتشار اخبار ناصواب در مسیر رسانه های معاند که تبلیغات منفی علیه جمهوری اسلامی انجام می دهند، حرکت کرد. وی با اشاره به این که برخی از رسانه های داخلی در سال های گذشته خواسته یا ناخواسته با بزرگ نمایی اتفاقات و حوادث بر رویکرد اتباع بیگانه نسبت به کشورمان تاثیر منفی گذاشته اند، گفت:  در انتشار اخبار باید هوشمندانه عمل کرد تا در سطح بین الملل تصویر منفی از سرزمین مان منتشر نشود. رییس دفتر نمایندگی وزارت امور خارجه در اصفهان نصریح کرد : بزرگ نمایی اخبار منفی در داخل، افزون بر این که موجب تشویش اذهان عمومی می شود تاثیر منفی بر جذب گردشگر خارجی دارد و رسانه های داخلی باید در این زمینه با دقت عمل کنند. سالاریان اطلاع رسانی و ارتقای آگاهی مردم را از جمله رسالت رسانه بیان و اضافه کرد : مسئولیت های متقابل مردم و حکومت نسبت به یکدیگر باید مورد توجه رسانه ها قرار گیرد. وی تصریح کرد : همچنان که مردم از دولت انتظار خدمات و مدیریت صحیح دارند خود مردم هم در قبال جامعه و حکومت مسئولیت دارند، مردم بایستی ابتدا یک شهروند خوب باشند و بعد مطالبه حقوق شهروندی کنند. رییس دفتر نمایندگی وزارت امور خارجه در اصفهان ادامه داد : بنابراین اگر مردم به حیطه وظایف خود آگاه و بدان مقید باشند می توانند نظارت اجتماعی خود را به درستی انجام دهند و فعالیت دولت و حکومت در ریل صحیح قرار می گیرد. وی با اشاره به این که شخصیت افراد جامعه در سنین پایه شکل می گیرد، بیان کرد: دولتمردان و کارگزاران حکومت برآمده از همین جامعه هستند و چنانچه آموزش های لازم را فراگرفته باشند، فرهنگ سازی در شاکله شخصیتی هر فرد نهادینه شده است و بنابراین در مسوولیتی قرار گیرند وظایف خود را به خوبی انجام می دهند. سالاریان نقش رسانه ها در افزایش آگاهی افراد جامعه نسبت به مسئولیت های اجتماعی را بسیار مهم دانست و گفت:  در کشورهای پیشرفته، فرهنگ و نظارت اجتماعی بیشتر از مقررات آن کشور و تنبیهات نقش دارد و مردم به دلیل نظارت اجتماعی سعی می کنند به قوانین و مقررات و عرف جامعه عمل کنند نه ترس از جریمه شدن، در این جامعه هیچکس به خود اجازه نمی دهد که بر خلاف مصالح عمومی حتی ریختن کوچکترین زباله در کف خیابان عمل کند و به نظرم رسانه های این کشورها در فرهنگ سازی این موضوعات اجتماعی نقش مهمی ایفا کرده اند تا آسایش عمومی را رقم بزنند. وی افزود : بنابر این رسانه های داخلی باید با در نظر گرفتن مصالح عمومی نقش خود را برای ارتقای آگاهی جامعه و فرهنگ سازی جهت تحقق منافع ملی در همه بخش ها به خوبی ایفا کنند. سالاریان بعد گفت و گوی خبری از بخش های مختلف ایرنا مرکز استان اصفهان بازدید کرد.2093/6026/            "}