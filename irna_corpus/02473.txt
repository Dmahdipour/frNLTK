{"onTitr":"","titr":" محتکران همدان 80 میلیارد ریال جریمه شدند","describe":" همدان- ایرنا- مدیرکل تعزیرات حکومتی همدان گفت: افرادی که اقدام به احتکار کالای مردم کرده بودند در سه ماهه اخیر به پرداخت 80 میلیارد ریال جریمه محکوم شدند.", "text":"علیرضا حسن پور روز چهارشنبه در گفت و گو با ایرنا بیان کرد: امسال 43 انبار مظنون به احتکار کالا توسط تعزیرات حکومتی همدان پلمب شده و 37 پرونده در این نهاد و 6 پرونده به علت حجم انبوه و اتهام نگهداری غیرمجاز کالا در دادسرا بررسی شده است. مدیرکل تعزیرات حکومتی همدان افزود: در همین ارتباط مسئولان 12 انبار به علت ارایه مستندات کافی برائت شده و انبار آنها با دستور قضایی فک پلمب شد. حسن پور مثال زد: یکی از پرونده ها مربوط به انبار 22 دستگاه نیسان دیزلی بود که پس از استعلام مشخص شد علت انبار این خودروها بروز مشکل در شماره گذاری است. وی اظهار داشت: افرادی که تبرئه شدند نیز مجاز به نگهداری کالا نیستند بلکه مدت زمان مشخصی برای توزیع کالای موجود در انبار به آنها داده شد. مدیرکل تعزیرات حکومتی همدان با بیان اینکه ارزش ریالی کل پرونده ها 150 میلیارد ریال است، گفت: روغن موتور، لوازم خانگی، کود شیمیایی، پوشاک نوزاد، میلگرد و خواروبار نظیر روغن، برنج، قند و شکر عمده پرونده های احتکار را تشکیل می دهد. حسن پور بیان کرد: برنج، شکر، روغن و چای کشف شده از انبارها در رزن، نهاوند، تویسرکان و ملایر توزیع و در مرکز استان توزیع کالا به سازمان صنعت، معدن و تجارت محول شد. وی ادامه داد: پرونده 28 پرونده احتکار کالا بسته شده و هم اینک سه پرونده در تعزیرات حکومتی این استان در دست بررسی است. سه هزار و 477 پرونده تخلف از ابتدای امسال تا پایان مرداد در 15 شعبه اداره کل تعزیرات حکومتی همدان بررسی و مختومه شده است. 7526/2087/2090            "}