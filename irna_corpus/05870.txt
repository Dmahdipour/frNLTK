{"onTitr":"","titr":" 400 هزار موتور سیکلت برقی در اصفهان جایگزین بنزینی می شود","describe":" اصفهان - ایرنا - استاندار اصفهان گفت:  تلاش می کنیم  در 2 سال آینده 400 هزار دستگاه موتورسیکلت برقی در این استان جایگزین موتور سیکت های بنزین سوز شود.", "text":"به گزارش ایرنا، محسن مهرعلیزاده روز یکشنبه در همایش تجلیل از نمونه های ترافیکی استان با اشاره به نقش موتورهای برقی در کاهش تصادفات و آلودگی هوا افزود : میانگین جانباختگان موتور سیکلت در کشور 35 و در اصفهان 55 درصد است. وی با بیان اینکه بر اساس برخی آمارها میزان آلایندگی یک موتور بنزینی 2 برابر یک خودروی پراید است، افزود: هم اینک یک میلیون و 200 هزار دستگاه موتور سیکلت بنزینی در استان و از این تعداد 800 هزار دستگاه در مرکز  استان در حال تردد است.استاندار اصفهان اظهار داشت : اختلاف قیمت یک دستگاه موتور برقی با یک موتور بنزینی حدود هشت میلیون تومان است که طی تفاهمی  با سازمان محیط زیست و سازمان بهینه سازی سوخت تلاش می کنیم مازاد این هزینه با تسهیلات و یارانه دولتی جبران شود.مهرعلیزاده با اشاره به برخی آمارهای ترافیکی استان اصفهان افزود: در 6 ماه گذشته 10 هزار نفر در سوانح ترافیکی استان مصدوم و مجروح شدند که 6 هزار و 500 مورد آن در شهر و سه هزار 500 مورد در جاده های برون شهری بوده است.وی اضافه کرد: همچنین دراین مدت 600 نفر در سوانح رانندگی جان خود را  از دست داده اند که 200 مورد در شهر و 400 مورد در جاده های استان بوده است.استاندار اصفهان با اشاره به تردد 200 هزار خودروی فاقد معاینه فنی دراستان اصفهان  گفت: سامانه یکپارچه فناوری اطلاعات در حال طراحی است و بر اساس این سامانه خودروهای بدون معاینه متوقف می شود. همایش تجلیل از نمونه های ترافیکی  به مناسبت گرامیداشت هفته نیروی انتظامی با حضور دستگاه های فعال در عرصه حمل و نقل و ترافیک و به منظور تجلیل از رانندگان و شهروندان نمونه و قانون مدار در اتاق بازرگانی، صنایع، معادن و کشاورزی اصفهان برگزار شد.  14 تا 21 مهر هفته نیروی انتظامی نامگذاری شده است../7134/ 6022            "}