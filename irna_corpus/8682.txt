{"onTitr":" تا هفته بعد    ","titr":" تکلیف اسکان حادثه دیدگان کوچه محمدیه قزوین مشخص می شود","describe":" قزوین - ایرنا - سرپرست مدیریت بحران استانداری قزوین از تعیین تکلیف و سکونت دائمی ساکنین منازل خسارت دیده کوچه محمدیه قزوین در پی حادثه شکستگی لوله آب تا هفته آینده خبر داد.", "text":"به گزارش ایرنا به نقل از روابط عمومی استانداری قزوین، قدرت الله مهدیخانی روز پنجشنبه در این خصوص گفت: تا هفته آینده برای تمامی 12خانواده ساکن کوچه محمدیه تا زمانی که تکلیف ساختمان های حادثه دیده آنها روشن شود در همان محله منزلی برای سکونت دائمی در نظر گرفته می شود.وی اظهار داشت: ساختمان های یاد شده پس از تشخیص و بررسی کارشناسان نظام مهندسی بازسازی شده و یا طبق نظر کارشناسان تصمیم لازم در خصوص آنها گرفته می شود.وی تصریح کرد: وظیفه ذاتی مدیریت بحران پس از وقوع حادثه در وهله اول نجات جان افراد است از همین رو بلافاصله پس از این جریان اقدامات اولیه شامل تخلیه محل، تعمیر لوله و خاکریزی محل گود شده انجام شد.مهدیخانی در خصوص اسکان موقت ساکنین این ساختمان ها نیز گفت: فردای روز حادثه طی جلسه ای با مدیران دستگاههای مربوطه اعم از شهرداری، فرمانداری، آب و فاضلاب و و چهار نفر به نمایندگی از 12 خانوار، چند گزینه برای اسکان اضطراری پیشنهاد شد که یکی برپایی چادر در همان منطقه، دومی در نظر گرفتن فضایی در همان منطقه برای قرار دادن کانکس، سومی اسکان در امامزاده های محل و چهارمی استفاده از سالن های مدیریت بحران بود که پس از بازدید و تایید نمایندگان و خانواده ها، سالن مدیریت بحران جهت اسکان موقت به این خانواده ها داده شد و وسایل مورد نیاز اولیه نیز توسط هلال احمر تامین شد.وی افزود: ماهیت این سالن ها برای استفاده در مواقع اضطرار بوده و در مواقع عادی نیز در آن فعالیت های ورزشی انجام می شود که پس از اسکان خانواده ها جهت رفاه حال آنان کلیه فعالیت های ورزشی آن محل تعطیل شد.در استان قزوین پنج سالن بحران در شهرهای مهرگان ، اقبالیه، چوبیندر، تاکستان و قزوین وجود دارد که برای اسکان در مواقع اضطراری مورد استفاده قرار می گیرد.حادثه شکستگی لوله آب در کوچه محمدیه قزوین سوم مهر ماه اتفاق افتاد و در پی آن به چهار آپارتمان مسکونی خسارت وارد آمد و ساکنان آن تخلیه شدند.تاکنون مقصر این حادثه از سوی دستگاه قضایی مشخص نشده است اما شرکت آبفای شهری و همچنین شهرداری یکدیگر را مقصر می دانند.3013            "}