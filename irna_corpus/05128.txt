{"onTitr":"","titr":" رأی به شفافیت مالی","describe":" این همان نقطه‌ای بود که مخالفان دولت نمی‌خواستند به آن برسند؛ تصویب لایحه CFT در مجلس.حالا تنها گام باقی مانده پیش روی لوایح چهارگانه مرتبط با FATF برای تبدیل شدن به قانون تأیید مصوبه دیروز مجلس توسط شورای نگهبان است. چیزی که گویا مخالفان گفته‌اند برای جلوگیری از آن هم تلاش خواهند کرد.", "text":"همان طور که در یک سال گذشته تمام تلاش خود را برای به زیر کشیدن لوایح چهارگانه انجام دادند.** برنامه‌ریزی مخالفان داخل و بیرون مجلسدیروز هم زنگ آغاز جلسه علنی مجلس در سایه همین تلاش‌ها به صدا درآمد؛ از ساعت 6 صبح به مدت دو ساعت مجلسی‌ها و مقامات دولتی به درخواست طیف‌های مخالف FATF در صحن بهارستان جلسه غیرعلنی تشکیل داده بودند. پشت دیوارهای پارلمان هم از ساعت 8 به بعد، کم کم معترضان و مخالفان لایحه دولت تجمع خود را آغاز می‌کردند. جلسه غیرعلنی مجلسی‌ها با سخنرانی مقامات دولتی از جمله وزیر خارجه و معاون حقوقی رئیس جمهوری در دفاع از لایحه و نطق 5 نفر از مخالفان در رد آن جریان داشت. جایی که گویا قسمت اعظم جلسه پر بوده از صدای اعتراض نمایندگان مخالف. چیزی که اما موافقان لایحه به عنوان نقطه برجسته این جلسه غیرعلنی به آن اشاره می‌کردند؛ نطق لعیا جنیدی، معاون حقوقی رئیس جمهوری بود. کسی که به گفته این طیف توسط مخالفان دولت جدی گرفته نمی‌شد اما سخنانش جو مجلس را تغییر داد. در همان دقایقی که علی لاریجانی می‌رفت تا زنگ آغاز جلسه علنی را بزند، بیرون مجلس مخالفان لایحه دور هم جمع می‌شدند؛ ساعت 8 صبح چیزی حدود 100 نفر آنجا بودند. افرادی که بعضاً گروهی با یک اتوبوس به محل می‌آمدند. پیام این جمع می‌توانست برای خیلی‌ها در پیش بودن جلسه‌ای پر تنش باشد، با همان طومار بازی‌های روز 20 خرداد. روزی که لایحه CFT در مجلس مسکوت گذاشته شد. زنگ آغاز جلسه علنی که خورد اما صحن مجلس آرام‌تر از این حرف‌ها بود؛ بی آنکه بشود ردی از تهدید به آبستراکسیون یا اقداماتی از این دست مشاهده کرد. تنها ابتکار مخالفان برای این جلسه، پلاکاردهایی بود که روی آنها شعارهایی علیه لوایح چهارگانه نوشته شده بود؛ از اصرار بر اینکه FATF خیانت به مملکت است تا تأکید بر این موضوع که موافقان لوایح باید در آینده پاسخگوی شرایط کشور باشند. بیرون مجلس هم رنگ و لعاب شعارها و پلاکاردهای مخالفان تجمع‌کننده چیزی خارج از همین چارچوب نبود.** نطق‌ها و حاشیه‌هاجلسه بررسی لایحه CFT با درخواست جمعی از نمایندگان برای رأی‌گیری علنی آغاز شد. در خواستی که باز هم رأی نیاورد تا روال اداره جلسه به همان روال معمول همیشگی باشد. طبق دستور کار جلسه باید دو نفر موافق و دو نفر مخالف این لایحه ایراد نطق می‌کردند؛ موافقان بهروز نعمتی و محمد فیضی و مخالفان محمد دهقان و نقوی حسینی بودند. اولین حاشیه جلسه در نطق اولین موافق یعنی بهروز نعمتی پیش آمد، جایی که این نماینده تهران خطاب به محمد دهقان، ناطق مخالف لایحه که قبل از وی سخنان خود را مطرح کرده بود، گفت: «شما که در شهرستان حوزه انتخابیه خود با هزاران مشکل مواجهید، آیا بخشی از این مشکلات به موضوع عدم تصویب FATF مرتبط نیست؟» همین سخن باعث اعتراض شدید محمد دهقان به بهروز نعمتی شد که البته فرصتی هم برای بیان اعتراضش پیدا نکرد. اما حاشیه‌های دومین نطق مخالفان CFT بیش از اینها بود. حاشیه‌هایی که ادامه هم پیدا کرد. نقوی حسینی، نماینده مخالف دولت که به نطق‌های شورانگیز خود در مجلس معروف است به عنوان دومین ناطق مخالف لایحه پشت تریبون رفت؛ همه گمان می‌کردند نطق او می‌تواند امتیازی باشد برای سبد رأی مخالفان لایحه در این جلسه. اما در میانه این نطق ورق برگشت، جایی که او مدعی تصویب 20 دقیقه‌ای برجام شد و علی لاریجانی نتوانست سکوت کند. بگو مگوی رئیس مجلس با نقوی حسینی برای دقایقی در میانه همین نطق ادامه داشت و اصرار علی لاریجانی بر اینکه نقوی حسینی خلاف واقعیت را می‌گوید، فضا را قدری تغییر داد. نقوی حسینی باز هم فریاد زد که این چه نحو از اداره مجلس است و من اخطار دارم که اجازه آن را نمی‌دهند. سپس فریادهای نقوی حسینی به حدی رسید که آزادیخواه و کوهکن در پایان سعی در آرام کردن او داشتند. نقوی حسینی در ادامه‌ دلایل مخالفتش را بیان‌ کرد.** نامه دفتر رهبری و ادعای مخالفاناما این پایان کار نبود؛ نماینده ورامین بعد از پایان نطق‌های مخالف و موافق در اخطاری خطاب به رئیس مجلس گفت که او می‌بایست همان طور که برای توجیه دلایل پذیرش لوایح چهارگانه جلساتی را برگزار کرده، برای بررسی نظر رهبری هم جلساتی را برگزار می‌کرد. این اخطار به مثابه پاس گلی برای علی لاریجانی بود که توضیح دهد قبلاً در جلسات غیرعلنی به اطلاع نمایندگان رسانده که دفتر مقام معظم رهبری طی نامه‌ای تصمیم‌گیری درباره لایحه CFT را به عهده مجلس و دولت گذاشته و مخالفان لایحه و از جمله نقوی حسینی با وجود اطلاع از این نظر مدعی هستند که رهبری مخالف این لایحه بوده‌اند.بعد از این هم رئیس مجلس اصل متن نامه رهبری را یک بار دیگر و این بار در صحن علنی قرائت کرد. نامه‌ای که دفتر رهبری در آن رئیس مجلس را خطاب قرار داد و نوشته بود: «در پی استفسار تلفنی جنابعالی نسبت به مخالفت و عدم مخالفت مقام معظم رهبری (مدظله العالی) با بررسی لوایح چهارگانه و کنوانسیون‌ها در مجلس شورای اسلامی به دنبال فرمایشات معظم له در دیدار نمایندگان، مقام معظم رهبری فرمودند آنچه من در دیدار با نمایندگان راجع به لوایح چهارگانه و کنوانسیون‌ها گفتم، مربوط به اصل کنوانسیون‌ها بود نه کنوانسیون خاصی، لذا با بررسی این لوایح در مجلس مخالفتی ندارم تا مسیر قانونی خود را طی کند.» قرائت این نامه برای دقایقی نه چندان کوتاه مجلس را در سکوت  فرو برد.حاشیه دیگر این جلسه هم البته جایی بود که نصرالله پژمانفر در اخطاری مدعی شد رئیس مجلس و موافقان لایحه در حال ترساندن مردم هستند. علی لاریجانی در پاسخ به این اخطار گفت: اینکه شما می‌گویید در جلسه غیرعلنی افراد را ترساندم واقعیت ندارد، در جلسه غیرعلنی حرفی نزدم که نمایندگان را بترسانم و تنها نقطه‌ای که از طرف مقام معظم رهبری مطرح شد را به ایشان یادآوری کردم بنابراین تهدیدی در کار نبوده است. تهدید پیام‌هایی است که از بیرون از طریق پیامک به نمایندگان فرستاده می‌شود. رئیس مجلس تصریح کرد: مجلس فعلی بالغ تر از آن است که با 4 پیام نظرش تغییر کند.** پلاکاردگیری مخالفان به وقت رأی‌گیرینوبت به صحبت‌های وزیر امور خارجه رسید. او در برخی از صحبت‌هایش تأکید کرد که تضمین نمی‌کنیم با پیوستن به این کنوانسیون مشکلات حل شود، اما تضمین می‌دهیم با نپیوستن به این لایحه امریکا بهانه مهمی برای افزایش مشکلات پیدا خواهد کرد. در حین صحبت‌های ظریف، ذوالنور این بار در کنار صندلی ظریف، وزیر امور خارجه حاضر شد و با صدای بلند انتقاد می‌کرد که جمعی از نمایندگان خواستار برقراری نظم و انضباط در مجلس شدند. رئیس مجلس بعد از صحبت‌های وزیر امور خارجه، اعلام کرد که نمایندگان رأی خود را بدهند و این توضیح را داد که رأی‌گیری به صورت علنی نیست. در زمانی که رئیس مجلس شورای اسلامی به ارائه توضیحاتی می‌پرداخت، تعدادی از نمایندگان همچون ذوالنور و موسوی لارگانی با در دست داشتن پلاکاردهایی به نشانه اعتراض مقابل مانیتور جلوی هیأت رئیسه ایستادند و با نشان دادن عدد ۲ به نشانه مخالفت با این لایحه نظرشان را اعلام کردند.در این هنگام موافقان این لایحه همچون کمال دهقانی، نوریان و مافی با نشان دادن عدد ۴ موافقت خود را با این لایحه اعلام کردند که بعد از آن به تعداد نمایندگان اضافه شد. در زمانی که رئیس مجلس آغاز رأی‌گیری را اعلام کرد: محمدجواد ابطحی به نشانه اعتراض در پشت تریبون مجلس قسمتی از آیین‌نامه‌ داخلی را پاره کرد.** 10 روز تا فرصت نهاییدر نهایت این لایحه با 143 رأی موافق، ۱۲۰ رأی مخالف و 5 رأی ممتنع  از مجموع ۲۷۱ نفر نماینده حاضر در مجلس  تصویب شد. از جمله شروط قید شده در لایحه دولت برای پیوستن به کنوانسیون CFT می‌توان به لازم الاجرا نبودن مفاد کنوانسیون در موارد متعارض با قوانین جمهوری اسلامی ایران اشاره کرد. در بند دیگری از این شروط هم تأکید شده که الحاق ایران به کنوانسیون به معنای شناسایی و برقراری ارتباط با رژیم صهیونیستی نیست. حالا در فاصله کمتر از 10 روز به پایان مهلت باقی مانده FATF به کشورمان برای خروج دائمی از لیست سیاه این کارگروه باید منتظر بود و دید که شورای نگهبان درباره لایحه فوق چه تصمیمی خواهد گرفت.منبع: روزنامه ایران؛ 1397،7،16گروه اطلاع رسانی**1699**2002            "}