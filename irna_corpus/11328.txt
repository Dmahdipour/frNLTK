{"onTitr":" مدیرکل صلح و امنیت بین المللی وزارت خارجه:    ","titr":" جامعه بین الملل دارندگان سلاح شیمیایی را مجاب به انهدام کند","describe":" تهران - ایرنا - مدیرکل صلح و امنیت بین المللی وزارت خارجه گفت: رژیم صهیونیستی و برخی از کشورها هنوز به کنوانسیون منع سلاح‎های شیمیایی نپیوسته‌اند و بر جامعه بین المللی است که دارندگان این نوع سلاح ها را مجاب به تسریع در انهدام آن کند.", "text":"به گزارش روز سه شنبه ایرنا، رضا نجفی در مراسم افتتاحیه دهمین دوره  بین المللی آموزشی جنبه های پزشکی حفاظت و امداد در برابر سلاح های شیمیایی اظهار داشت:  جمهوری اسلامی ایران به عنوان یکی از بزرگ‎ترین قربانیان سلاح‎های شیمیایی کاربرد هر نوع سلاح کشتار جمعی توسط هر کس در هر جا و تحت هر شرایطی را محکوم می‎کند و این اعتقاد ریشه در باورهای مذهبی مردم ایران دارد. وی افزود: ملت ایران تجربه تلخی از بیش از 250 حمله شیمیایی رژیم صدام در جریان جنگ 8 ساله دارد که حدود 100 هزار قربانی بر جای گذاشت. مدیرکل صلح و امنیت بین المللی وزارت خارجه تاکید کرد: استفاده از سلاح های نامتعارف علیه ایران در طول هشت سال تجاوز صدام در سکوت جامعه بین المللی به ویژه شورای امنیت سازمانت ملل متحد صورت گرفت. نجفی در ادامه با بیان این که شهر سردشت در جریان حملات شیمیایی صدام به تنهایی 5 هزار قربانی داد، گفت: پس از سالیان متمادی که از پایان جنگ می‌گذرد، تعداد مجروحان شیمیایی و وضعیت سلامت آنها نشان می دهد وسعت و شدت حملات رژیم صدام به ایران با سلاح های شیمیایی تا چه حد بوده است. وی خاطرنشان کرد: برخی از این قربانیان با حضور مداوم در جلسات متعدد بین المللی پیوسته بر ضرورت امحاء سلاح‎های شیمیایی و اجرای عدالت در رابطه با مرتکبین استفاده از این سلاح‎ها و یا تهدید کنندگان به استفاده از آن تاکید کرده‎اند.   مدیرکل صلح و امنیت بین المللی وزارت خارجه اضافه کرد: با وجود اجرای کنوانسیون منع سلاح‎های شیمیایی هنوز خطر کاربرد مواد شیمیایی و سمی به عنوان سلاح مرتفع نگردیده و عملکرد غیرمسئولانه گروه های تروریستی از جمله در سوریه در این زمینه نشان می‎دهد دانش پزشکی در این زمینه پیوسته نیازمند ارتقا و تکمیل شدن است. نجفی با اشاره به این که رژیم صهیونیستی و برخی از کشورها هنوز به این کنوانسیون نپیوسته‌اند، تاکید کرد: جامعه بین المللی باید به این وضعیت خاتمه دهد و تا زمانی که سلاح شیمیایی در هر نطقه از جهان وجود داشته باشد بر جامعه بین المللی است که دارندگان اینگونه سلاح ها را مجاب به تسریع در انهدام آن کند.وی همچنین بر لزوم تبعیت رژیم صهیونیستی از مقررات بین المللی و پایبندی کامل آمریکا به کنوانسیون سلاح‌های شیمیایی به خصوص انهدام کامل زرادخانه شیمیایی این کشور تاکید کرد. نماینده سازمان منع سلاح‌های شیمیایی هم در ادامه این مراسم با قدردانی از کمک‌های جمهوری اسلامی ایران برای برگزاری دوره‎ها ونشست‌های مختلف در ایران اظهار داشت: حفاظت و کمک در برابر سلاح‎های شیمیایی یکی از ستون‎های اصلی کنوانسیون منع سلاح‎های شیمیایی است که خوشبختانه کمک‎های جمهوری اسلامی ایران و برگزاری دوره‎ها در افزایش دانش و تکنولوژی بین‌المللی بسیار موثر بوده است و شرکت کنندگان در این دوره‎ها از محتوای دوره‌ها بسیار بهره می‌برند.  وی افزود: جمهوری اسلامی ایران یکی از اعضای بسیار فعال کنوانسیون منع سلاح‎های شیمیایی است که تا کنون برای اجرای کامل آن در سطوح ملی و بین المللی اقدامات مهمی مبذول داشته که از جمله می توان به برگزاری موفقیت آمیز 9 دوره پیشین آموزشی تحت همین عنوان اشاره کرد.  نماینده سازمان منع سلاح‌های شیمیایی تاکید کرد: مدرسین این دوره تماما ایرانی هستند و تعداد 10 پزشک ایرانی دارای تخصص و تجربه طولانی در مداوای مجروحان شیمیایی جنگ تحمیلی عراق علیه کشورمان، داوطلبانی از سه قاره جهان را در درمان مجروحان سلاح‎های شیمیایی آموزش خواهند داد. همچنین مدرسین مزبور تجربیات خود در خصوص حفاظت در برابر سلاح‎های شیمیایی را به شرکت کنندگان منتقل خواهند کرد.وی خاطرنشان کرد: بیش از 30 پزشک متخصص از سراسر جهان به همراه پزشکانی از کشورمان در این دوره 5 روزه شرکت کرده اند و این دوره دهمین دوره پزشکی درمان مصدومین شیمیایی است که به میزبانی ایران و با همکاری سازمان منع سلاحهای شیمیایی در ایران برگزار می شود و متخصصانی از سراسر جهان تجربیات خود را در خصوص درمان مصدومین شیمیایی تبادل می کنند.نماینده سازمان منع سلاح‌های شیمیایی یادآور شد: با توجه به اینکه ایران بزرگترین قربانی کاربرد سلاح های شیمیایی در جهان در دهه های اخیر است، دارای تجارب ارزشمندی در حوزه درمان و امداد مصدومان شیمیایی است.دهمین دوره بین‎المللی آموزشی جنبه های پزشکی حفاظت و امداد در برابر سلاح‎های شیمیایی با همکاری دبیرخانه مرجع ملی کنوانسیون سلاح‏های شیمیایی جمهوری اسلامی ایران و دبیرخانه فنی سازمان منع سلاح‎های شیمیایی روز گذشته – دوشنبه - در هتل استقلال تهران افتتاح شد و تا 11 مهر ادامه دارد.سیام**9314**1553            "}