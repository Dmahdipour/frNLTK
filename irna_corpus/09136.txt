{"onTitr":"","titr":" مردم به شبکه های اجتماعی داخلی اعتماد کنند","describe":" زنجان – ایرنا – کارشناس مسئول اداره کل ارتباطات و فناوری اطلاعات استان زنجان گفت: مردم به شبکه های اجتماعی داخلی اعتماد کنند تا در صورتی که از اطلاعات شخصی آنان سودجویی شد، بتوانند پیگیری قانونی لازم را داشته باشند.", "text":"حامد سرائی روز پنجشنبه در گفت و گو با خبرنگار ایرنا افزود: بدون شک مردم در فعالیت های اجتماعی به برقراری ارتباط به شیوه های مختلف نیاز دارند.    وی یادآورشد: همانگونه که والدین مراقب مراودات اجتماعی فرزندان خود هستند، این اتفاق باید برای افراد در فضای مجازی هم مهم باشد.سرائی اظهار داشت: زمانی مردم فقط به شبکه های اجتماعی خارجی دسترسی داشتند، اما این روزها شبکه های اجتماعی داخلی مختلفی شکل گرفته و فعال شده است.کارشناس مسئول اداره کل ارتباطات و فناوری اطلاعات استان زنجان گفت: برای بی اعتمادی به شبکه های اجتماعی خارجی همین بس که مردم از آنها خدمات رایگان دریافت می کنند در حالی که مدیریت و پشتیبانی چنین شبکه هایی نیازمند تامین هزینه های کلان است.وی خاطرنشان کرد: از سویی دیگر تجربه های گذشته در مورد تایید فروش اطلاعات شخصی افراد به دست گوگل، یاهو و به تازگی فیس بوک، نبود امنیت لازم برای حریم خصوصی را نشان می دهد.سرائی با اشاره به فراخوان راکربرگ بنیانگذار فیس بوک به مجلس سنای آمریکا و اتحادیه اروپا اشاره کرد و ادامه داد: این فرد برای ارائه پاره ای توضیحات در خصوص فروش اطلاعات شخصی افراد فراخوانده شده بود.کارشناس اداره کل ارتباطات و فناوری اطلاعات استان زنجان گفت: اگرچه شبکه های اجتماعی خارجی اعلام می کنند که به حریم خصوصی افراد احترام قائلند و آن را رعایت می کنند اما در کنار این موضوع، از طریق فروش اطلاعات هم کسب درآمد دارند.وی اضافه کرد: در ایران هم پیش نویس لایحه صیانت از حریم خصوصی داده های شخصی، تدوین شده است و به زودی به مجلس شورای اسلامی ارائه می شود.سرائی افزود: موضوع خودداری از ورود به حریم خصوصی افراد در دین و فرهنگ ایران هم مورد تاکید واقع شده است اما متاسفانه همچنان به علت وجود برخی فضاسازی ها، اعتمادی به شبکه های اجتماعی داخلی نیست.کارشناس مسئول اداره کل ارتباطات و فناوری اطلاعات استان زنجان گفت: مردم علاوه بر آنکه به شبکه های اجتماعی خارجی که از پشت پرده آن مطلع نیستند اعتماد کرده، از فیلتر شکنی هم که شرکت پشتیبان آن را نمی شناسد، استفاده می کنند.وی با بیان اینکه مردم بیش از آنکه بر روی سیستم های خانگی یا لب تاپ های خود اطلاعات داشته باشند، بر روی گوشی های تلفن همراه محتوا و اطلاعات دارند، تاکید کرد: در صورتی که سودجویی از این اطلاعات رخ دهد، مردم نه فقط به سبب یک کار غیر قانونی متضرر می شوند که هیچ راه چاره ای هم برای پیگیری مشکل ندارند.سرائی تصریح کرد: این در حالی است که اگر در جریان استفاده از شبکه های اجتماعی داخلی سودجویی و تخلفی رخ دهد، به آسانی فرد می تواند شکایت و از طریق قانون مشکل را پیگیری کند.کارشناس مسئول اداره کل ارتباطات و فناوری اطلاعات استان زنجان گفت: اذعان داریم که شبکه های اجتماعی داخلی کارآیی و توانمندی مطلوب را ندارند اما باید متوجه بود که به واسطه کارکردن و تحمل سختی ها، به حتم مدیران این شبکه برای به روز رسانی بیش از پیش ترغیب می شوند.3001/6085            "}