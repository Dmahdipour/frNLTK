{"onTitr":"","titr":" کیفرزدایی، اطاله دادرسی را کاهش می دهد","describe":" تهران- ایرنا- وکیل دادگستری معتقد است جرم زدایی و کیفرزدایی یکی از مهمترین راه های کاهش اطاله دادرسی و جلوگیری از تشکیل پرونده در محاکم قضایی در دادگاه ها است.", "text":"عبدالهاشم یعقوبی روز پنجشنبه به خبرنگار قضایی ایرنا گفت: در جامعه ما جرم انگاری بسیاری وجود دارد؛ در ایران حدود هزار و 200 عنوان مجرمانه در قوانین وجود دارد در حالی که تعداد عناوین مجرمانه در کشورهای دیگر بین 200 تا 250 جرم است. وی افزود: با توجه به وضعیت موجود یکی از راه های اصلاح اطاله دادرسی، ایجاد تغییر روندها و اصلاح سیاست کیفری و همچنین کاهش جرم زدایی است؛ می توان با اصلاح قوانین، بسیاری از جرایم را جرم تلقی نکرد یا برای کیفرزدایی، حبس زدایی و جرم زدایی، بسیاری از مسائل را در کمیسیون های اداری و مانند آن مورد بررسی قرار داد تا از حجم پرونده های دادگستری کاسته و از اطاله دادرسی ها جلوگیری شود. یعقوبی اضافه کرد: اطاله دادرسی به عوامل مختلفی بستگی دارد و یکی از مهمترین موارد کمبود قاضی و کادر اداری است. از طرف دیگر پیشگیری ها باید قوی تر باشد و با توجه به تشدید معضلات فرهنگی و اجتماعی، طبیعی است که شاهد وقوع جرم و ایجاد پرونده در دادگستری باشیم. وی همچنین از ضرورت اصلاح در برخی روندهای رسیدگی به دادرسی سخن گفت و افزود: در برخی موارد باید قوانین مربوط به دادرسی اصلاح شود که این موضوع را می توان از طریق قوه قضاییه و مجلس شورای اسلامی و در قالب اصلاح قانون پیگیری کرد و دولت نیز می تواند با ارائه لایحه مشارکت کند. یعقوبی با اشاره به برخی موارد اطاله دادرسی گفت: به عنوان نمونه رسیدگی به پرونده های کیفری در مرحله تجدیدنظر گاهی تا دو سال به دلیل کمبود شعب به طول می انجامد.در سال گذشته بیش از 16 میلیون و 321 هزار و 325 پرونده به صورت تکراری در دستگاه قضا وارد و پنج میلیون و 828 هزار و 136 پرونده غیرتکراری محاسبه شده است که سال گذشته حدود ۲۵۰ هزار پرونده غیرتکراری نسبت به سال ۹۵ افزایش داشته است.البته میانگین زمان رسیدگی تا شروع اجرای پرونده‌ها در پرونده های مدنی 389 روز و در پرونده‌های کیفری 277 روز است و زمان رسیدگی در سال 96 نسبت به سال 95 در احکام مدنی 36 روز و در احکام کیفری 10 روز افزایش پیدا کرده که علت آن حجم گسترده پرونده‌ها در دستگاه قضایی است.اجتمام*1003*1834            "}