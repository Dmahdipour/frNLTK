{"onTitr":"","titr":" ازدواج‌های نقره‌ای","describe":" روزگار بازار طلا این روزها درخشان نیست. دیگر گذشت آن دوره‌ای که مردم به‌خصوص خانم‌ها، تا پولی به دست‌شان می‌رسید یا اندک پس‌اندازی جمع می‌کردند، تکه‌ای طلا می‌خریدند تا به وقت لزوم سرمایه‌شان باشد. حالا طلا، حکم همان کیمیا را دارد که به دست آوردنش کار هر کسی نیست.", "text":"این روزها بازار کساد است و پولی دست مردم نیست. بسیاری از افراد در خرج و مخارجشان مانده‌اند. چه برسد به اینکه طلا بخرند. الان فقط عروس و دامادها برای خرید حلقه و نشان به طلا فروشی‌ها می‌روند. آن هم تعدادشان زیاد نیست. چند ماهی است که نرخ طلا و ارز در لحظه تغییر می‌کند و غالباً حرکت صعودی دارد. جدا از افزایش نرخ طلا و قیمت سکه یکی از مسائل اصلی در امر سنت حسنه ازدواج بحث مهریه، تهیه سرویس طلا، حلقه ازدواج و سایر هدایای مرسوم و تعریف شده در فرهنگ آیینی و قومی کشور ماست. اهدای این هدایا ذاتاً به‌عنوان پشتوانه زوج در مسیر زندگی تعریف شده و کمکی به عروس و داماد است تا در اولین گام زندگی مشترکشان به مشکل برنخورند. اما در حال حاضر تهیه این دست هدایا نه تنها برای دختران و پسران جوان بلکه برای خانواده‌های آنان نیز بسیار دشوار شده است. این موضوع برای بسیاری از خانواده‌ها به‌خصوص عروس و داماد به مسئله بغرنجی تبدیل شده است. شاید بسیاری از افراد بگویند؛ اصلاً مگر می‌شود عروسی را بدون سرویس طلای عروس برگزار کرد؟! جواب حرف مردم و پچ پچ‌های درگوشی را چه کسی بدهد؟! در پاسخ باید گفت: بله می‌شود. جوابش را عنصری با عدد اتمی 47 در دوره چهارم جدول تناوبی می‌دهد؛ نقره. فلز گرانبها با بالاترین قابلیت رسانایی میان فلزات. البته چیزی که این روزها سبب جذب عروس و دامادها به خرید سرویس‌های نقره شده، قابلیت رسانایی بالای آن نیست. ارزان بودنش نسبت به طلاست. رنگ و رو و جلایش گرچه به طلا نمی‌رسد، اما آنقدرها هم کم نمی‌آورد. به‌منظور و در همین راستا مدتی است که کاربران فضای مجازی با به اشتراک گذاشتن هشتگ #ازدواج- بدون- طلا از راه‌های جایگزین این مانع سخت امروزه امر ازدواج می‌نویسند. بسیاری از کاربران به جای خرید حلقه و سرویس طلای چند ده میلیونی، پیشنهاد خرید حلقه و سرویس نقره می‌دهند. در مقابل بسیاری از کاربران نیز در کنار این پویش در جهت آسان شدن فرایند ازدواج خواستند هشتگ #ازدواج-کم- هزینه نیز به اشتراک می‌گذارند تا هر دو خانواده در کنار هم این مسیر را هموار کنند. در واقع هدف کاربران از این کار این است تا بگویند طلا یا نقره فرقی نمی‌کند. حتی اگر زوجین سرویسی هم نداشته باشید تا آن را به دست و گردن بیاویزید، باز هم مهم نیست. مهم پایه‌های زندگی است که با عشق و تفاهم و علاقه پایدار می‌ماند نه سرویس‌های طلا و عروسی‌های آن‌چنانی. چرا که در این گرانی‌ها تنها کسی که قربانی می‌شود جوانان مجردی هستند که به علت رسم و رسوم‌های غلط و دست و پاگیر حتی فکر ازدواج هم به سرشان خطور نمی‌کند. عملیات ریختن پس‌انداز خانواده در جواب با اسم رمز «یه شب هزار شب نمی شه»، هر شب در حال اجراست و این وسط اگر یکی کلیه‌ای برای فروش نداشته باشد یا هر دوتا کلیه‌اش را برای زندگی لازم داشته باشد، تکلیفش معلوم است؛ برچسب خسیس و گدا می‌خورد و می‌رود پی کارش. هرچند که در این میان بسیاری از افراد خواستار عروسی‌های آنچنانی و اینکه حتماً باید این یک شب خوب و مجلل برگزار شود هستند اما برخی دیگر نیز به‌دنبال راهکارهایی برای برگزاری یک عروسی ساده و کم خرج هستند که در ادامه به آن‌ها اشاره می‌کنیم.اولویت‌ها را تعیین کنید: فهرستی از برنامه‌هایی که برای روز عروسی در ذهن دارید را تهیه کنید. آیا شما دوست دارید یک مهمانی با شکوه با 400 مهمان برگزار کنید؟ آیا دوست دارید لباس مجلل بپوشید؟ یا می‌خواهید یک شام متفاوت تهیه کنید؟ وقتی خواسته‌های‌تان را اولویت‌بندی می‌کنید می‌توانید تصمیم بگیرید چگونه برای مراسم عروسی برنامه‌ریزی کنید و بودجه‌تان را مطابق با اولویت‌ها هزینه کنید.تزیینات را کم کنید: اگر در یک سالن ویژه مراسم عروسی جشن بگیرید نیازی به طراحی و تزیین‌های خاص ندارید اما اگر مکان عروسی را خودتان تعیین می‌کنید برای کرایه میز و صندلی و تزیینات باید هزینه جداگانه‌ای در نظر بگیرید. تزیینات با شمع و گل‌آرایی و بادکنک‌آرایی مد امروز است و بسیاری از برگزارکنندگان مجالس عروسی هزینه آن را از شما خواهند گرفت. برای همه این موارد شما می‌توانید ایده‌های شخصی‌تان را عملی کنید. گل‌ها را از بازار گل تهیه کنید. شمع‌ها را عمده بخرید و یا بسیاری از موارد غیرضروری مثل هدایای یادبود عروسی را از برنامه‌هایتان حذف کنید.البته دقت شما در همه این موارد نیاز به انرژی و وقت کافی دارد که شاید از عهده آن بر نیایید. از دوستان و خانواده کمک بگیرید. نظرات و ایده‌های آن‌ها هم می‌تواند به کارهاو برنامه‌های شما سرعت ببخشد.به جای طلا نقره بخرید: هیچ اشکالی ندارد به جای سرویس طلا از نقره استفاده کنید. جدای از قیمت ارزان نقره نسبت به طلا توجه به یک نکته نیز در این زمینه می‌تواند مفید باشد. بله، درست است که طلا اصل است اما شما این را هم در نظر بگیرید طلایی که می‌خرید حداقل موقع فروشش دو، سه میلیون از آن کم می‌شود در صورتی که نقره این‌گونه نیست.کم عکس بگیرید اما با کیفیت: حتی اگر از بهترین عکاس شهر بخواهید تا از شما عکاسی کند شک نکنید که بعد از گذشت چند سال تمام عکس‌ها و فیلم‌هایتان قدیمی و از مد افتاده خواهند بود. لزومی هم ندارد که در همه مدل‌ها و حالت‌ها عکس بگیرید و آن‌ها را چاپ کنید. یک عکاس خوب پیدا کنید و از او بخواهید چند عکس متفاوت و خاص بگیرد. صادقانه درباره میزان پولی که می‌توانید برای عکاسی بدهید را مطرح کنید و از عکاس بخواهید به همان اندازه عکس و فیلم بگیرد. فکر گرفتن عکس‌های هدیه و یادگاری را هم کنار بگذارید. عکس‌های شما جز برای عده محدودی از افراد خانواده قابلیت و ارزش نگه داری را ندارد.از وام‌های محدود استفاده کنید: برای پرداختن هزینه‌ها می‌توانید وام‌هایی با سودهای پایین بگیرید. وام‌های کوچک را می‌توانید بعداز عروسی پرداخت کنید. اگر بخواهید می‌توانید بخشی از آن را با هدایایی که گرفته‌اید پرداخت کنید و یا هر ماه از حقوقتان کسر کنید. هرگز برای یک شب عروسی وام زیاد با سود بالا نگیرید. زیرا تمام هزینه‌های عروسی در یک شب تمام می‌شود و سود بلندمدتی از آن نخواهید برد.از دیگران کمک بگیرید: اگر دوست هنرمندی دارید که می‌تواند در طراحی و برنامه‌ریزی مراسم به شما کمک کند از او بخواهید تا به شما کمک کند. اگر نمی‌خواهید کار شما به دیگران محول شود می‌توانید هزینه‌ها را بااو حساب کنید. مسلماً دوستتان با شما ارزان‌تر حساب خواهد کرد و فرصت‌های بسیار دیگری وجود دارد که شما هم می‌توانید برای او کاری انجام بدهید. بنابراین بدون خجالت یا شرمندگی از دوستانتان بخواهید تا به شما کمک کنند.سخن پایانیاگر در هر مرحله‌ای از برگزاری مراسم ازدواجتان احساس کردید که دوست داشتید آن را مجلل‌تر و با تشریفات بیشتری برگزار کنید، این نکته را به خودتان یادآوری کنید که این مراسم فقط یک روز است و بعد از چند روز و چند ماه و در خوشبینانه‌ترین حالت بعد از چند سال از یاد اطرافیانتان خواهد رفت. حتی خود شما با وجود فیلم و عکس نمی‌توانید تمام جزئیات، احساسات و هیجانتان را به یاد بیاورید. درحالی که دقیقاً بعد از همین روز، شما دغدغه‌های فراوان دیگری خواهید داشت. مثلاً خانه‌ای بخرید، خانه بزرگتری اجازه کنید، کار بهتری پیدا کنید، کارتان را ارتقا بدهید، بچه دار شوید و... همیشه نیازهای فوری‌تر و جدی‌تری در زندگی زناشویی‌تان پیش می‌آید که در مقایسه با برگزاری یک مراسم ازدواج مجلل اهمیت و ارزش بیشتری دارند.* روزنامه مردم نو، 1397،7،16.3088/6085            "}