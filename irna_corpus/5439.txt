{"onTitr":" استاندار کردستان:    ","titr":" تلاش مسئولان در راستای ایجاد امید برای جوانان باشد","describe":" سنندج - ایرنا - استاندار کردستان با بیان اینکه نوعی احساس ناامیدی در میان جوانان وجود دارد، گفت: مسئولان استان باید تلاش کنند در راستای رفع بیکاری و کمک به ایجاد اشتغال گام برداشته و ضمن حمایت از جوانان، امید را در دل آنان زنده کنند.", "text":"به گزارش خبرنگار ایرنا، بهمن مرادنیا روز یکشنبه در چهارمین جلسه ستاد ساماندهی امور جوانان که با حضور معاون وزیر ورزش و جوانان برگزار شد، اظهار داشت: مشکل اصلی جوانان نبود شغل است که موجب یاس و ناامیدی آنها شده و وظیفه ما اینکه تمام تلاش خود را برای حل مشکل بیکاری بکار گیریم.وی افزود: با توجه به ظرفیت هایی که در بخش کشاورزی و صنعت داریم می توانیم با پرداخت تسهیلات مناسب، گام های بسیار خوبی در جهت ایجاد شغل برای جوانان و افراد بیکار برداریم.استاندار کردستان نبود اشتغال را عامل اصلی آسیب های اجتماعی از جمله طلاق دانست و یادآور شد: امسال اقدامات خوبی در پرداخت تسهیلات بخش اشتغال پایدار روستایی و فراگیر انجام شد اما نیاز است دستگاه ها بویژه بانک ها با سخت گیری کمتر نسبت به پرداخت تسهیلات به متقاضیان تلاش کنند.وی با اشاره به اینکه اعتبار تسهیلات ازدواج در استان قابل قبول نیست، اضافه کرد: همین اعتبار و تسهیلات نیز از جانب برخی بانک ها جذب نشد که امیدواریم هر چه سریعتر این تسهیلات جذب و به متقاضیان پرداخت شود.مرادنیا در ادامه با بیان اینکه تشکیل جلسات ستاد ساماندهی امور جوانان به تنهایی برای رفع مشکلات جوانان کارساز نیست، گفت: نیاز است مسئولان و مدیران ادارات و ارگان های مرتبط، در این جلسات حضور و همکاری بهتری داشته باشند.استاندار کردستان به کاهش 1،5 درصدی آمار بیکاری در سال 96 نسبت به سال 95 در استان اشاره کرد و افزود: امیدواریم با توجه به تصویب منطقه آزاد تجاری، شاهد رشد و توسعه اقتصاد منطقه باشیم.مدیرکل ورزش و جوانان کردستان هم در سخنانی اظهار داشت: ستاد ساماندهی امور جوانان استان شامل 23 دستگاه اجرایی است اما برخی دستگاه ها همکاری لازم را با ستاد ندارند.حامد جولایی با بیان اینکه کارهای خوبی در حوزه جوانان صورت گرفته است، افزود: در حال حاضر بیش از 30 سمن در استان فعالیت دارند که امیدواریم تا پایان امسال به 50 مورد افزایش یابد.مدیر صندوق کارآفرینی امید کردستان هم گفت: امسال پرداخت 9 میلیارد و 450 میلیون ریال تسهیلات به طرح های اشتغالزایی جوانان در استان مصوب شده است.فرزان عزت پور اضافه کرد: تاکنون به پنج مورد از این طرح ها، 900 میلیون ریال تسهیلات پرداخت شده و سه طرح دیگر آماده پرداخت است.نماینده بانک قرض الحسنه رسالت کردستان نیز از پرداخت پنج میلیارد ریال تسهیلات اشتغالزایی به 37 جوان در استان در آینده ای نزدیک خبر داد و یادآور شد: این طرح ها بیشتر در حوزه پرورش دام بود که اعتبار سنجی آن انجام و پرداخت آن در دست اقدام است.رضایی با بیان اینکه این تسهیلات در شهرستان مریوان و بخش مرکزی آن پرداخت می شود، افزود: این بانک با توجه به تفاهم نامه ای که با وزارت ورزش و جوانان دارد در کردستان 15 میلیارد ریال تسهیلات اشتغالزایی پرداخت می کند.معاون امور اجتماعی اداره کل بهزیستی کردستان هم در ابن جلسه با بیان اینکه آمار طلاق نسبت به ازدواج در کشور 28،6 درصد است، اظهار داشت: این آمار در استان کردستان تقریبا به همین صورت است و از هر سه مورد ازدواج، یک مورد به طلاق منجر می شود.محسن شجاعی از کاهش رشد طلاق در کردستان خبر داد و افزود: این استان در سال گذشته، رتبه 12 کشوری را از لحاظ وقوع طلاق داشت در حالیکه در سال 95، در رتبه سوم کشور قرار داشتیم.به گزارش ایرنا، معاون ساماندهی امور جوانان وزارت ورزش و جوانان امروز یکشنبه وارد کردستان شد. شرکت در نشست تخصصی با دبیران سمن های کردستان، بازدید از خانه موسیقی و کافه هنر سنندج و کلنگ زنی خانه های جوان در شهرهای سقز و بانه از جمله برنامه های سفر 2 روزه محمدمهدی تندگویان به کردستان است.براساس آخرین آمار، جمعیت جوان کردستان 425 هزار و 258 نفر است که 215 هزار و 330 مرد و 209 هزار و 928 نیز زن هستند.استان کردستان با یک میلیون و 603 هزار نفر جمعیت، دارای 10 شهرستان، 30 شهر، 31 بخش، 86 دهستان و یک هزار و 697 روستای دارای سکنه است.7355/9102            "}