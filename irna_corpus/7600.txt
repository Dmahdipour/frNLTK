{"onTitr":"","titr":" تعیین تکلیف سیاست‌زده برای قانونگذاران","describe":" با وجودی که تنها یک هفته تا آخرین مهلت گروه ویژه اقدام مالی (FATF) برای اعلام نظر جمهوری اسلامی برای پیوستن یا نپیوستن به کنوانسیون‌های بین‌المللی زمان باقی است و مجلس شورای اسلامی باید هرچه زودتر درباره مقابله با تامین مالی تروریسم CFT تصمیم گیری کند، فشارهای بیرونی نسبت به نمایندگان برای عدم رای مثبت به این لایحه ادامه دارد.", "text":"در گزیده ای از این گزارش آمده است: برخی همچنان با ارسال پیامک‌های توهینی، نفرینی، توصیه‌ای و برخی با زبان تحکم و دستوری در صدد مجاب کردن نمایندگان برای رای منفی به این لایحه بین‌المللی هستند. برخی دیگر هم با اظهارنظراتی برای مجلس، شورای نگهبان و مجمع تشخیص مصلحت تعیین تکلیف می‌کنند به دنبال اعمال خواست و نظر خود هستند.حدود 3 ماه است که بررسی لوایح 4 گانه گروه ویژه اقدام مالی (FATF) و بررسی آن در مجلس به منظور خارج شدن ایران از لیست خاکستری و تعلیقی FATF و قرار گرفتن در مستطیل سبز امن، محور چالش‌های فراوان کشور شده است. موضوعی که مخالفان دولت حاضرند برای رای نیاوردن آن دست به هر کاری بزنند و در توجیه مخالفت خود با لایحه CFT صرفا عدم امکان حمایت مالی از جنبش مقاومت و حزب الله را بیان می‌کنند. برخی از آنها خصوصا تعدادی از نمایندگان هیچ توضیح قانع کننده‌ای در مخالفت خود با این لوایح ندارند چون برداشت درستی از این لوایح ندارند و نمی‌توانند حتی چند دقیقه درباره معایب یا حتی دلیل مخالفت خود در این باره توضیح دهند.گفتنی است لایحه CFT آخرین لایحه باقی مانده از لوایح 4 گانه FATF قرار است صبح روز یکشنبه در جلسه‌ای توجیهی برای نمایندگان موافق و مخالف این لایحه و به منظور شفاف‌سازی آن برای مردم در کمیسیون امنیت ملی برگزار شود. البته حشمت‌الله فلاحت‌پیشه، رئیس‌کمیسیون امنیت در این باره به «ابتکار» خبر داده بود که از صدا و سیما درخواست پخش زنده این جلسه را داشته است و همچنین از مکاتبه خود با روابط عمومی مجلس برای حضور خبرنگاران و رسانه‌ها در این جلسه خبر داد. بنابراین پس از این جلسه توجیهی که به منظور شنیدن نظر موافقان و مخالفان CFT با حضور نمایندگان دولت و مجلس و رسانه‌ها برگزار می‌شود، قرار است لایحه مذکور برای تعیین تکلیف و رای‌گیری به صحن علنی برود. اتفاقی که مدتها است مخالفان در تلاشند از تحقق آن جلوگیری کنند. از این رو با نزدیک شدن به روز موعود به هر دری می‌زنند تا این اتفاق نیفتد یا اگر می‌افتد خواست و میل آنها اجرایی شود.**مخالفان به دنبال اعمال فشار و خط دهی به مجلس هستندفرج الله رجبی، نماینده مردم شیراز در مجلس با اشاره به این تلاش همگانی مخالفان و برنامه‌ریزی‌های منظم آنها برای ممانعت از تصویب این لوایح در مجلس و سخنان اخیر موحدی کرمانی به «ابتکار» گفت: «بحث‌هایی که درباره FATF مطرح می‌شود طی چند ماه گذشته بدون کوچک‏ترین دلیل جدیدی تکرار می‌شوند. برای ما نمایندگان پیامک‌های گسترده‌ای با لحن‌های متفاوت تهدیدی و توصیه‌ای ارسال می‌شود و در کنار آنها انواع توصیه و خط دهی از بیرون مجلس صورت می‌گیرد که خوشایند نیست. از این عزیزان می‌خواهیم که اجازه بدهند نمایندگان خودشان در این باره تصمیم بگیرند.» این عضو فراکسیون امید مجلس افزود: «شورای نگهبان درباره سایر لوایح چهارگانه نظرش را اعلام کرده و مجلس هم جهت تامین نظر شورای نگهبان آنها را اصلاح کرده است و حالا باید اجازه داده شود درباره CFT هم خودش تصمیم بگیرد. چرا که بعد از این برای مردم سوال می‌شود که نمایندگان تحت فشار بیرونی درباره این لوایح رای دادند یا دیگران در این تصمیم‌سازی نقش‌آفرین بودند.» این نماینده اصلاح طلب مجلس دهم با اشاره به مهمترین دلیل و بهانه مخالفان پیوستن ایران به کنوانسیون‌های بین‌المللی به «ابتکار» گفت: «آنها معتقدند در صورت تصویب لایحه CFT دیگر نمی‌توانیم به گروه مقاومت کمک مالی کنیم در حالی که این پیوستن نکات مثبتی هم دارد و اگر این موضوع تا این حد موجب شفافیت می‌شود که دیگران از اهداف و برنامه‌های ما مطلع می‌شوند، متقابلا ما هم از اقدامات و برنامه‌های آنها مطلع می‌شویم و این نگرانی ندارد.»البته کارن خانلری، نماینده اقلیت مذهبی مجلس هم در این باره به «ابتکار» گفت:‌ «شخصا هنوز موضع مشخصی درباره لایحه CFT ندارم و به جمع بندی خاصی نرسیده‌ام، چرا که شرایط درحال تغییر است و تحولات روزانه اتفاق می‌افتند. باید به جمع‌بندی روشنی برسیم که به چه دلایلی لایحه CFT را باید تصویب کنیم و به چه دلایلی تصویب نکنیم.»نماینده مردم ارامنه در مجلس با تاکید بر اینکه «علاوه بر نکات منفی که مخالفان این لوایح مطرح می‌کنند، برخی نکات مثبت هم دارد»، تصریح کرد: «در ملاقات‌های دیپلماتیک و گروه‌های دوستی، کشورهایی مثل روسیه و بلاروس که با ما روابط استراتژیک دارند می‌گویند اگر FATF تصویب شود یکسری تحریم‌های مالی ما تعدیل می‌شود و این نکته قابل توجهی است ولی باید به موارد منفی آن هم دقت کرد.»کمال دهقانی فیروزآبادی، نماینده مردم یزد در مجلس هم درباره دلیل مخالفت منتقدان دولت با این لایحه به «ابتکار» گفت: «مخالفان تاکیدشان بر این است که کنوانسیون‌های بین‌المللی مورد نظارت قدرت‌های مستکبر جهانی هستند؛ البته این حرف تا حدی درست است چون قدرتشان بیشتر از ما است. حتی توانسته‌اند سازمان ملل متحد را هم در دست بگیرند، این واقعیت است ولی ما نمی‌توانیم از سازمان ملل متحد خارج شویم چون سازمان ملل در‌آمریکا است. ولی ما می‌توانیم بگوییم دست آنها را می‌خوانیم و متناسب با آن اقدام می‌کنیم.»البته خانلری در ادامه با اشاره به نظر رهبری درباره این لوایح به «ابتکار»‌ گفت:‌ «رهبری در این باره معتقدند در تصویب این لوایح مراقب باشیم که نکات مثبت آن بیشتر باشد و دچار ضرر نشویم. به عنوان یک نماینده که باید در این باره رای بدهم به این نکته توجه دارم و در جلسه توجیهی صبح روز یکشنبه که در کمیسیون امنیت ملی برگزار می‌شود، سعی دارم شرکت کنم تا به جمع‌بندی برسم.» رجبی هم تاکید کرد: «جایگاه مجلس باید حفظ شود و مجلس به طور محکم روی خواسته خود باید پافشاری کند و از هیات رئیسه مجلس می‌خواهم از استقلال مجلس، حقش در تصمیم‌گیری، اظهار نظر و قانون‌گذاری دفاع کند و به نظر شورای نگهبان هم احترام بگذاریم.»منبع: روزنامه ابتکار؛ 1397،7،14	گروه اطلاع رسانی**2059**2002            "}