{"onTitr":"","titr":" هاشمی: ادعای احمد منتظری نادرست بود","describe":" تهران - ایرنا - محسن هاشمی رییس شورای اسلامی شهر تهران و فرزند آیت الله هاشمی رفسنجانی درباره طرح یک ادعا در خصوص حج سال 65 به نقل از احمد منتظری، گفت: نامه ای به ایشان نوشتم و توضیحات لازم در خصوص نادرست بودن این موضوع را ارائه کردم.", "text":"احمد منتظری فرزند مرحوم آیت‌الله منتظری اخیرا در مصاحبه‌ای ادعا کرده حمل مواد منفجره از سوی 6پاسدار انجام شده که با آیت‌الله هاشمی کار می‌کرده‌اند، او مدعی می‌شود در این‌باره علی شمخانی اطلاعات تکمیلی دارد؛ ولی شمخانی می‌گوید آن زمان درگیر جبهه بوده و اطلاعی ندارد.محسن هاشمی روز سه شنبه در جریان بازدید از خبرگزاری جمهوری اسلامی در گفت و گو با خبرنگار سیاسی ایرنا، افزود: اخیرا نامه ای به احمد منتظری نوشتم که البته نمی دانم این نامه در مطبوعات آمده است یا نه، چون قرار بود این نامه را به ایشان برسانند تا بعد رسانه ای شود.وی ادامه داد: البته نامه همراه با سلام بوده و بدون سلام نیست. به ایشان گفتم موضوعی را که شما مطرح کرده اید، نمی تواند درست باشد. اولا آیت الله هاشمی هیچ زمانی تیم نداشتند و این گونه کار نمی کردند. شرایطی که ادعا شده بود در سال 65 زمانی است که ایشان جانشین کل قوا بوده و نیروهایی مسلح زیرنظر آیت الله هاشمی رفسنجانی کار می کردند. وی ادامه داد: همان زمان هم گزارش این موضوع اعلام و معلوم شد یک گروه خودسر این اقدام را انجام داده و محل آن هم مشخص بود که  کجا این اتفاق افتاده است که البته نمی خواهم این موضوع را باز کنم. هاشمی گفت: در یکی از شهرهای اصفهان این اتفاق افتاده بود و حاجیان هم که رفته بودند از همان جا رفته بودند.فرزند آیت الله هاشمی رفسنجانی گفت: همچنین گفته بودند که آقای شمخانی در جریان هستند که من با او هم صحبت کردم که گفت من آن زمان یعنی سال 65، آنقدر درگیر جنگ بودم که به این کارها نمی توانستم بپردازم و جزو وظایف من نبوده است. شمخانی جزو فرماندهان ارشد جنگ در این تاریخ بود.وی این ادعاها را نادرست دانست و گفت: مجموعا این کار درستی نبود که کار یک گروه خودسر را در این شرایط که کشور در تلاطم و متهم به بعضی از کارهای اینچنینی است به ویژه در مقابل بعضی از کشورهای عربی، نظام و مسوولین ارشد را متهم به این کار کنیم به نظرم نه عاقلانه، نه مدبرانه و نه کار دوستانه ای بود.هاشمی در پاسخ به این سوال که چرا در این شرایط این اقدام صورت گرفته است، گفت: نمی دانم، ولی به نظرم می آید باید آن کسی را که با ایشان مصاحبه کرده بود بیشتر مورد سوال قرار داد. اگر با هدف اقدام شده که خیلی بد بوده، آن هم در این شرایط، اگر بدون هدف و اتفاقی بوده که نباید موضوعی را که مستند نبوده و اسناد آن موجود نیست مطرح می کرد زیرا کاملا زمان آن معلوم و مشخص بود که از سوی یک گروه خودسر اقدام شده که در سیستم امنیتی ما حتما گزارشات آن هم وجود دارد. وی افزود: برای همین در نامه ام نوشتم که ما از دوستداران آیت الله منتظری هستیم و خواهیم بود و آیت الله هاشمی هم جزو ارادتمندان واقعی ایشان بودند و من یادم هست آن زمانی که امام (ره) قصد داشتند نامه تندی به آیت الله منتظری بنویسند، ابوی رفتند خدمت امام و به اشک ریختن رسیدند و از این نامه جلوگیری کردند و آن زمان نامه نوشته نشد.هاشمی گفت: ما هم همچنان راه آیت الله هاشمی را ادامه می دهیم و جزو دوستداران خانواده آیت الله منتظری، خود ایشان و  بیت ایشان هستیم و امیداوریم که این سوء تفاهم دیگر پیش نیاید.            "}