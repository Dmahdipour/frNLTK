{"onTitr":" دیپلمات ارشد پاکستان:    ","titr":" ایرانیان به یقین از مشکلات کنونی سرافراز بیرون می آیند","describe":" اسلام آباد - ایرنا - سفیر پیشین پاکستان در تهران و رئیس موسسه مطالعات راهبردی اسلام آباد گفت:به عنوان فردی که چندین سال سفیر کشورم در ایران بوده ام، با آگاهی از روحیه مردم ایران، به یقین می گویم که ایرانیان از مشکلات و تحریم های کنونی با سربلندی و سرافرازی بیرون می آیند.", "text":"«خالد محمود» روز شنبه در گفت و گوی اختصاصی با ایرنا در اسلام آباد با تشریح برخی مشکلات و تحریم ها علیه مردم و دولت ایران گفت:با آشنایی از روحیه مردم ایران، مطمئن هستم که هر وقت مشکلات و فشارها بر مردم ایران افزایش یابد، شهروندان این کشور با یکدیگر متحد شده و با کنار گذاشتن اختلافات درونی، تلاش می کنند تا از فشارهای آمریکا و غرب سرفراز بیرون آیند.وی اضافه کرد:مردم و دولت پاکستان همیشه در کنار مردم و دولت ایران بوده اند و دولت جدید پاکستان به رهبری «عمران خان» نیز عزم خود را برای گسترش روابط با ایران جزم کرده است.این پژوهشگر مسائل بین المللی با تاکید بر لزوم گسترش مناسبات تهران - اسلام آباد در دولت جدید پاکستان، گفت:عزم دولت عمران خان برای گسترش تعاملات با ایران به ویژه زمینه اقتصادی و تجارت جدی است.وی همچنین به مواضع یکسان پاکستان و ایران برای حل بحران افغانستان اشاره کرد و گفت: دیدگاه هر دو کشور درباره موضوع افغانستان یکسان و مشابه است به عنوان مثال، دو کشور خواهان خروج نیروهای آمریکایی و غربی از این کشور هستند تا زمینه تحقق صلح و آشتی ملی فراهم شود.خالد محمود تصریح کرد:دو کشور با داشتن موضع یکسان در این زمینه و همفکری و تعامل در دیگر زمینه ها، می توانند اقدامات بزرگ و تاثیر گذاری در همگرایی منطقه ای و حل مشکلات منطقه انجام دهند.سفیر پیشین پاکستان در ایران و رئیس موسسه مطالعات راهبردی اسلام آباد همچنین با بیان آمادگی پاکستان برای حل موضوعات مورد مناقشه با هند، گفت:دولت هند علیرغم عزم پاکستان برای گفت و گو، تمایلی برای حل اختلافات فیمابین ندارد.رئیس موسسه مطالعات راهبردی اسلام آباد همچنین گفت:ایران و پاکستان دو همسایه با مرزهای مشترک همیشه در کنار یکدیگر در فضای آشتی و صلح زندگی کرده اند و با وجود تلاش برخی قدرت های خارجی، هیچ مشکلی با همدیگر ندارند.دیپلمات ارشد پاکستان در بخش دیگری از سخنانش با ابراز ناخرسندی عمیق از اظهارات دونالد ترامپ در نشست اخیر مجمع عمومی سازمان ملل متحد، گفت:این سخنان که حامل پیام نفرت برای دنیا بود با اصول و ضوابط بین المللی مغایرت داشت.خالد محمود گفت:چنین به نظر می رسد که دونالد ترامپ رئیس جمهوری آمریکا سازمان ملل را جزئی از نهادهای آمریکایی می داند و می خواهد از آن برای اهداف خود سوء استفاده کند.رئیس موسسه مطالعات راهبردی اسلام آباد از سازمان ملل به عنوان مرجعی برای توسعه امنیت و ثبات جهان یاد کرد و افزود:هدف از تشکیل سازمان ملل متحده حل مشکلات و مسائل و موضوعات مورد مناقشه بین ملت ها و کشورها بوده است نه اینکه رئیس جمهوری یک کشور، دیگران را به حملات نظامی یا تحریم اقتصادی تهدید کند.این کارشناس امور بین المللی پاکستان در ادامه سخنانش به سخنان ضد ایرانی ترامپ اشاره کرد و گفت:این سخنان حتی از سوی متحدان غربی و اروپایی نیز مورد استقبال قرار نگرفت.وی گفت:اروپایی ها نیز با رد اظهارات ترامپ، نه تنها بر حفظ برجام تاکید کردند بلکه بر گسترش روابط تجاری اقتصادی سیاسی و دیپلماتیک با ایران پافشاری کردند.کارشناس پاکستانی در ادامه افزود:اطمینان دارم روزی ترامپ به اشتباه خود پی خواهد برد.آساق**6125**1337            "}