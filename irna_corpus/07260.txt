{"onTitr":"","titr":" عاملان تخلیه 120 تن پسماند در قزوین به دادگاه معرفی شدند","describe":" قزوین - ایرنا - مدیرکل حفاظت محیط زیست قزوین از شناسایی و معرفی عاملان تخلیه پسماند به دادگاه خبر داد و گفت: افراد یاد شده اقدام به تخلیه 120 تن پسماند و سوزاندن مقداری از آنها در اراضی کشاورزی شهر صنعتی البرز کرده بودند.", "text":"به گزارش روز شنبه ایرنا و به نقل از روابط عمومی اداره کل حفاظت محیط زیست استان قزوین، حسن پسندیده افزود: به دنبال دریافت گزارش های مردمی مبنی بر تخلیه غیر مجاز پسماند و نخاله و ضایعات صنعتی در اراضی کشاورزی شهرستان البرز و ایجاد آلودگی زیست محیطی، ماموران و کارشناسان این اداره به همراه عوامل اجرائیات شهرداری الوند به محل اعزام شده و سرانجام نیز موفق به شناسایی متخلفان به این کار شدند.وی با اشاره به اینکه پسماندهای تخلیه شده مربوط به یکی از شرکت های شهر صنعتی البرز بود، تاکید کرد: تخلیه این نوع پسماندها باعث آلودگی محیط زیست و نارضایتی کشاورزان و مردم شهر شده بود که عاملان آن دستگیر و پرونده آنها نیز جهت صدور حکم تحویل مراجع قضایی شهرستان شد.پسندیده در ادامه به موارد و مستندات قانونی در این زمینه اشاره و یادآور شد: براساس ماده 16 قانون مدیریت پسماند، اشخاص متخلف در این زمینه و به حکم مراجع قضایی به جزای نقدی محکوم و بر اساس ماده 20 این قانون خودروهای تخلیه کننده پسماند در اماکن غیرمجاز، علاوه بر مجازات مذکور، به یک تا 10 هفته توقیف محکوم خواهند شد. وی ادامه داد: همچنین براساس ماده 31 آیین نامه اجرایی قانون مدیریت پسماندها، تخلیه کنندگان پسماندهای ویژه در اماکن غیر مجاز و همچنین خودروهای تخلیه کننده آن به حداکثر مجازات های تعیین شده در مواد 16 و 20  قانون، محکوم می شوند.این مسئول یادآور شد: با تشدید نظارت ها، طی روزها و هفته های اخیر موارد مشابهی از تخلیه غیرمجاز پسماندهای صنعتی و عادی و نخاله های ساختمانی در شهرستان های استان توسط کارشناسان و همکاران این اداره کل کشف که متخلفان به مراجع قضایی معرفی شده اند.پسندیده با اخطار به نقض کنندگان قانون و آلوده کنندگان محیط زیست، افزود: ماموران و کارشناسان این اداره کل و ادارات شهرستان به صورت شبانه روزی در حال گشت، پایش و کنترل مراکز شهری، شهرک های صنعتی، واحدهای تولیدی و صنعتی و مناطق تحت مدیریت هستند و با متخلفان براساس نص صریح قانون برخورد خواهد شد.وی در ادامه  از شهروندان خواست در صورت مشاهده هر نوع تخلف در حوزه محیط زیست مراتب را به اداره کل حفاظت محیط زیست یا نزدیکترین اداره محط زیست شهرستان اطلاع دهند تا در سریع ترین زمان ممکن نسبت به شناسایی و معرفی متخلفان به مراجع قضایی اقدام و مانع از تخریب و آلودگی محیط زیست شوند.7388/8054            "}