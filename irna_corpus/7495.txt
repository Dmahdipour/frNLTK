{"onTitr":"","titr":" مکانیزاسیون کشاورزی راهی به سوی توسعه پایدار","describe":" مشهد- ایرنا- 'مکانیزاسیون کشاورزی' به معنای استفاده از ادوات مکانیکی و فناوری در زراعت با تاثیر چشمگیر بر افزایش بهره وری کشت و کار، یکی از ضروریترین روشهای ابزاری برای توسعه کشاورزی و گامی اساسی به سوی توسعه پایدار است.", "text":"بر همین اساس صاحبنظران باور دارند که مکانیزاسیون عمده ترین مسیر گذر از کشاورزی کاربرمحور و خودمعیشتی به سوی کشاورزی صنعتی می باشد زیرا مجموعه ای از علوم و فنون کاربردی را برای مطالعه، شناخت و بکارگیری انواع مختلف ماشین، ابزار و نیروی محرک در مراحل مختلف کاشت، داشت، برداشت و فرآوری محصولات در اختیار کشاورزان قرا می دهد.افزایش و رشد روز افزون جمعیت در جهان اهمیت کشاورزی را بیش از گذشته برای همه جوامع بشری نمایان ساخته زیرا نخستین و مهمترین نیاز هر انسان تامین غذا می باشد که بطور مستقیم با کشاورزی در ارتباط است. در این مسیر افزایش تولید و کسب سود بیشتر نیز از اهداف مکانیزاسیو محسوب می شود. به این معنا که افزایش تولیدات کشاورزی با افزایش سطح زیر کشت و حجم تولید در واحد سطح میسر می شود.* مکانیزاسیون ضرورت امروز کشاورزی رئیس سازمان جهاد کشاورزی خراسان رضوی با اشاره به اهمیت مکانیزاسیون گفت: با مکانیزاسیون کشاورزی از یک طرف با افزایش تعداد و ظرفیت ماشینها و احیای زمین های بایر، سنگلاخی و فقیر، افزایش سطح زیر کشت میسر می شود و از طرف دیگر افزایش تولید در واحد سطح امکان پذیر می گردد.مجتبی مزروعی افزود: علاوه بر این با اجرای مکانیزاسیون و کاهش نیروی کارگری، فراهم شدن زمینه برای حضور نیروی کار درعرصه های مفیدتر و انجام به موقع عملیات، کاهش چشمگیر هزینه ها و افزایش درآمد تحقق می یابد.وی اظهار داشت: با به کارگیری مکانیزاسیون و تکنولوژی روز می توان عملیات کشاورزی را در زمان مقرر انجام داد که این مسئله با توجه به شرایط جوی به ویژه در مراحل کاشت و برداشت محصول از ضررهای عمده جلوگیری می کند. وی ایجاد رغبت و جذابیت برای انجام کار کشاورزی را از دیگر مزایای مکانیزاسیون دانست و گفت: کاهش سختی کار نه تنها در جذابیت کار کشاورزی و افزایش سرمایه گذاری در این بخش موثر است بلکه در کیفیت و دقت عملیات و نیز بازده کار تاثیر به سزایی دارد. *رشد مکانیزاسیون حاصل توجه دولت رئیس اداره امور فناوری های مکانیزه سازمان جهاد کشاورزی خراسان رضوی نیز با بیان اینکه شاخص مکانیزاسیون بر اساس محاسبه اسب بخار تقسیم بر سطح زیر کشت است گفت: در اوایل دولت یازدهم میزان مکانیزاسیون در استان 1.2 اسب بخار در هکتار بود که این رقم در پایان سال گذشته با 44 صدم افزایش به 1.64 اسب بخار در هکتار رسید.محمد رضا قوسیان افزود: این به معنای 35 درصد رشد است که تنها حاصل توجه ویژه دولت و همکاری در این زمینه می باشد.وی اظهار داشت: طی پنج سال گذشته 5900 دستگاه تراکتور در استان توزیع و حدود سه هزار و 80 میلیارد ریال در حوزه مکانیزاسیون استان سرمایه گذاری شد که حاصل آن رشد مطلوب در این زمینه بوده است. وی گفت: در زمان آغاز به کار دولت تدبیر و امید 28 درصد سطح کشت غلات استان مکانیزه بود که اکنون از رقم 50 درصد در این زمینه عبور کرده ایم و این روند در حال افزایش است. قوسیان افزود: در کاشت گندم در یک هکتار زمین 330 تا 340 کیلو گرم بذر باید پاشیده شود که این مقدار در صورت بذرپاشی با دستگاه و به صورت مکانیزه به 220 کیلو گرم در هکتار کاهش می یابد و 100 کیلو گرم گندم در هر هکتار صرفه جویی می شود.وی اظهار داشت: در شاخص سم پاشی که با سلامت انسانها ارتباط دارد نیز استفاده از ابزار مکانیزه و پیشرفته علاوه بر تسهیل سم پاشی در کاهش باقی مانده سموم بر روی محصولات نیز موثر است. وی گفت: در این زمینه نیز از شاخص 23 درصدی سم پاشی مکانیزه در استان طی سال 92 به شاخص 55 درصد در سال جاری رسیده ایم. *مکانیزاسیون تهدیدی برای کارگران یا کاهنده هزینه تولید؟ رئیس اداره امور فناوری های مکانیزه سازمان جهاد کشاورزی خراسان رضوی با بیان اینکه جمعیت روستایی در کشور کاهش داشته است افزود: این در حالی است که برای رقابت در دنیای امروز باید هزینه های تولید را کاهش دهیم تا با منطقی شدن قیمت نهایی محصول ما در بازار خریدار داشته باشد. قوسیان اظهار داشت: کاهش سختی کار و هزینه ها و افزایش کیفیت مزایایی است که با توسعه مکانیزاسیون محقق می شود. وی گفت: با آغاز روند بازگشت مردم از شهرها به روستاها، سرمایه گذاری به روستاها بازگشته و مردم به تولید امیدوار شده اند و همین امر با افزایش اشتغال های خانگی در دولت تدبیر و امید رونق را به روستاها و کشاورزی بازگردانده است. وی افزود: مکانیزاسیون به معنای تهدید شغل کارگران نیست بلکه می تواند با تخصصی شدن و افزایش کیفیت در کار موجب رونق اشتغال شده و تنها بخش فعالیت کارگران تغییر کند. قوسیان اظهار داشت: برای کاشت پیاز زعفران در هر هکتار 100 نفر نیروی کار لازم است در حالی که دستگاه زعفرانکار طی یک روز یک هکتار زعفران می کارد و قیمتی معادل 170 میلیون ریال دارد. وی گفت: برای کاشت پیاز زعفران با دست در هر هکتار 5.4 تن پیاز زعفران نیاز است حال آنکه با دستگاه زعفرانکار 2.5 تن پیاز زعفران استفاده می شود ضمن اینکه کاشت آن منظم تر و مطلوب تر انجام می شود. وی افزود:صرفه جویی در مکانیزاسیون بخش کشاورزی خیلی زیاد است و اقتصادی کردن با کاهش هزینه های تولید محقق می شود. قوسیات تاکید کرد: افزایش کیفیت محصول، صرفه جویی اقتصادی، کاهش چشمگیر هزینه تولید، برداشت به صورت بهداشتی و کاهش هدر رفت محصولات از جمله مزایای کاشت و برداشت مکانیزه در بخش کشاورزی است. *مکانیزاسیون سرمایه گذاری است نه هزینه رئیس سازمان جهاد کشاورزی خراسان رضوی با بیان اینکه مکانیزاسیون یکی از مهمترین سرمایه گذاری های موثر و مفید در زمینه کشاورزی محسوب می شود گفت: افزوده شدن هر یک دهم به سطح مکانیزاسیون استان به بیش از 900 میلیارد ریال سرمایه گذاری نیاز دارد. وی افزود:363 هزار بهره بردار در بخش کشاورزی این استان فعالیت دارند و حجم تولید سالانه انواع محصولات باغی، زراعی و دامی در خراسان رضوی هشت میلیون تن است. وی اظهار داشت: سالانه یک میلیون و 200 هزار هکتار زمین در این استان زیر کشت 83 نوع محصول می رود و 900 هزار هکتار از این سطح مربوط به زراعت و 300 هزار هکتار آن باغ است. مزروعی گفت: بخش کشاورزی 28 درصد اشتغال و 30 درصد صادرات غیرنفتی استان خراسان رضوی را به خود اختصاص داده است. وی تاکید کرد: توسعه مکانیزاسیون یکی از مهمترین راهبردهای دولت و وزارت جهاد کشاورزی در زمینه توسعه کشاورزی و افزایش توانمندی ها در این زمینه است. *نوسازی ناوگان کمباین بومی رئیس اداره امور فناوری های مکانیزه سازمان جهاد کشاورزی خراسان رضوی با بیان اینکه نوسازی ناوگان بومی کمباین از اهمیت بسیار در برداشت محصولاتی مانند گندم، جو و کلزا برخوردار است گفت: با نوسازی این ناوگان در استان امسال برای برداشت محصولات، 400 دستگاه کمابین بومی و 700 کمباین ورودی از استانهای دیگر به کار گرفته می شود.قوسیان با اشاره به نوسازی 15 درصدی کمباین های بومی استان طی چهارسال گذشته افزود: هر کمباین بین 2 میلیارد و 100 تا چهار میلیارد و 500 ریال قیمت دارد. وی اظهار داشت: نوسازی ناوگان برداشت در این بخش موجب شد میزان برداشت گندم از 10 هزار تن به 15 هزار تن در سال زراعی گذشته افزایش یابد. وی ادامه داد: سالانه بین 1100 تا 1200 دستگاه کمباین برای برداشت در استان خراسان رضوی مورد نیاز است که 400 تا 420 دستگاه بومی استان است و بقیه کمباین های مهاجر از استانهای فارس، مازندان، گلستان و خراسان شمالی هستند. * پرداخت 80 درصد مبلغ خرید در قالب وام رئیس سازمان جهاد کشاورزی خراسان رضوی گفت: نوسازی ناوگان مکانیزاسیون و توسعه این ناوگان از اهداف مهم و مورد پیگیری است که در این راستا 80 درصد مبالغ دستگاه های مکانیزه از طریق تسهیلات و 20 درصد مبلغ آن توسط کشاورزان و مالکان زمین تامین می شود. مزروعی افزود: مکانیزاسیون علاوه بر بخش کشاورزی در سایر بخش های دام و طیور نیز مورد پیگیری و اجراست. وی با بیان اینکه تامین تجهیزات برای واحدهای قدیمی نیز با پرداخت تسهیلات پیگیری می شود، اظهار داشت: واحدهای مرغداری و گاوداری احداث شده در 10 سال اخیر نیز دارای حداقل مکانیزاسیون تعیین شده هستند و در صورت تامین این حداقل ها مجوز بهره برداری آنها صادر می شود. وی گفت: پرداخت تسهیلات در بخش طیور نیز روند خوبی را آغاز کرده که طی سه سال آینده شاهد تحول اساسی در این بخش خواهیم بود. مزروعی افزود: هم اکنون بیش از 90 درصد واحدهای دامداری این استان دارای سیستم شیردوش پیشرفته هستند. وی اظهار داشت: طی پنج سال گذشته بیش از 60 درصد واحدهای دام و طیور استان به تجهیزات مکانیزاسیون مجهز شده اند. 7496 / 6053            "}