{"onTitr":" سرپرست منابع طبیعی:    ","titr":" 680 هکتار اراضی ملی شهرستان دامغان بیابان زدایی شد","describe":" دامغان - ایرنا - سرپرست اداره منابع طبیعی و آبخیزداری شهرستان دامغان گفت: 680 هکتار از اراضی ملی این شهرستان از ابتدای سالجاری تا کنون بیابان زدایی شده است.", "text":"علی اکبر عباسی راد روز چهارشنبه در گفت و گو با ایرنا افزود: با اجرای طرح تعمیم ترسیب کربن و توانمند کردن جوامع روستایی در شهرستان دامغان این میزان از اراضی، بیابان زدایی شده است.سرپرست اداره منابع طبیعی و آبخیزداری شهرستان دامغان اضافه کرد: برای اجرای این طرح در روستاهای عبدالله آباد، صیدآباد، حسن آباد، خورزان، فرات، سل آباد و محمد آباد و 2 روستای منطقه سرکویر، طرح تعمیم ترسیب کردن در نظر گرفته شده است که سهم هر روستا 30 هکتار است.وی با اشاره به صرف اعتبار 12 میلیارد و 400 میلیون ریالی در این طرح، گفت: تاکنون طرح بیابان زدایی در 15روستای شهرستان دامغان اجرا شده است که با اجرای طرح های تعمیم ترسیب کربن در سال جاری این تعداد روز به روز افزایش پیدا خواهد کرد.عباسی راد به اجرای طرح تثبیت شن در دامغان اشاره کرد و گفت: با توجه به وجود تپه های شنی در بیابان های اطراف شهرستان و به منظور جلوگیری از ورود شن های روان به داخل روستا و خط های ریل راه آهن، طرح تثبیت شن در روستای حسن آباد و روستاهای جنوبی دامغان اجرا شده است.وی تصریح کرد: در راستای اجرای طرح تثبیت شن از سال 48 تاکنون، بیش از 100 هزار درختچه تاغ در بیابان های دامغان و حدود 63 هزار هکتار جنگل دستی ایجاد شده است.سرپرست اداره منابع طبیعی و آبخیزداری شهرستان دامغان گفت: در سال گذشته 600 هکتار جنگل و مرتع در شهرستان دامغان با اعتبار پنج میلیارد و 800 میلیون ریال از محل اعتبارات اسناد خزانه ایجاد شده است که 400 هکتار در شهر امیریه، 150 هکتار در منطقه قهاب صرصر و 50 هکتار در روستای سلطانیه است.در حال حاضر یک هزار و 145 بهره بردار با ظرفیت 144 هزار و 256 واحد دامی از مراتع شهرستان دامغان بهره برداری می کنند.شهرستان دامغان دارای یک میلیون و 489 هزار و 692 هکتار اراضی ملی است که تاکنون برای 98 درصد از اراضی ملی این شهرستان سند مالکیت دفترچه ای به نام دولت جمهوری اسلامی ایران صادر شده است.9856/7408            "}