{"onTitr":"","titr":" 18 درصد معلولان بهزیستی خراسان رضوی کودک هستند","describe":" مشهد- ایرنا- مدیرکل بهزیستی خراسان رضوی گفت: کودکان 18 درصد معلولان زیرپوشش این نهاد را در سطح استان تشکیل می دهند و از خدمات حمایتی، توانبخشی و آموزشی مورد نیاز بهره می برند.", "text":"دکتر حمیدرضا پوریوسف روز شنبه در نشست خبری به مناسبت اطلاع رسانی در خصوص برنامه های هفته کودک، جمعیت معلولان شناسایی شده را در خراسان رضوی 118 هزار نفر اعلام و بیان کرد: 70 درصد معلولیتها در کودکان مادرزادی است و معلولیتهای جسمی حرکتی و ذهنی به ترتیب بیشترین شیوع را در بین این گروه سنی تشکیل می دهند. وی افزود: پارسال 800 کودک و شیرخوار بدسرپرست، بی سرپرست و رها شده وارد مجموعه بهزیستی خراسان رضوی و 317 نفر آنان در قالب فرزندخواندگی و امین موقت به متقاضیان واگذار شده اند.مدیرکل بهزیستی خراسان رضوی به تسهیل روند واگذاری فرزند به خانواده های متقاضی نیز اشاره و بیان کرد: هم اکنون دو هزار و 600 زوج متقاضی فرزند در این استان در نوبت موافقت با دریافت فرزندخوانده هستند. وی ادامه داد: هفت هزار و 653 دانش آموز در خانواده زنان سرپرست خانوار نیز زیر پوشش حمایتهای آموزشی بهزیستی خراسان رضوی قرار دارند.معاون امور اجتماعی بهزیستی خراسان رضوی نیز در این نشست به موضوع کودکان معتاد اشاره و بیان کرد: از اوایل پارسال طرحی با هدف شناسایی مادران باردار معتاد در سطح این استان اجرا شد و در این چارچوب نوزادان متولد شده زیر پوشش حمایت قرار گرفتند. غلامحسین حقدادی افزود: با همکاری مرجع قضایی وضعیت مادر معتاد برای نگهداری از فرزند شیرخوارش بررسی و بر این اساس صلاحیت نگهداری از نوزادانی که با خطر بدسرپرستی، بی سرپرستی، رها شدگی و احتمال فروش روبه رو هستند از مادر سلب می شود.وی ادامه داد: در پی اجرای این طرح پارسال 50 شیرخوار معتاد متولد شده در بیمارستانهای خراسان رضوی شناسایی شدند و تحت حمایت قرار گرفتند.معاون اداره کل بهزیستی خراسان رضوی همچنین وی بدون ذکر آمار گفت: شمار پایگاههای فعال اورژانس اجتماعی 123 در این استان از 9 شهرستان به 20 شهرستان افزایش یافت و همین امر موجب رشد گزارش موارد کودک آزاری شده است.وی در ادامه به حل مشکل تهیه پوشک در مراکز نگهداری از کودکان، معلولان و سالمندان اشاره و بیان کرد: البته برای معلولانی که در منزل نگهداری می شوند ماهیانه یک میلیون ریال کمک هزینه بهداشتی پرداخت می شود اما با افزایش هزینه محصولات سلولزی هنوز در این بخش دچار مشکل هستیم.400 هزار نفر از جمعیت شش میلیون و 400 هزار نفری خراسان رضوی زیر پوشش خدمات بهزیستی قرار دارند.7496/1858            "}