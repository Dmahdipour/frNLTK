{"onTitr":"","titr":" آخرین دفاعیات یکی از بازداشت شدگان محیط زیستی اخذ شد","describe":" تهران- ایرنا- وکیل مدافع سام رجبی یکی از متهمان پرونده موسوم به «فعالان بازداشتی محیط زیست» از اخذ آخرین دفاع از موکلش خبر داد.", "text":"محمدحسین آقاسی عصر سه شنبه در گفت وگو با خبرنگار قضایی ایرنا با اعلام این خبر گفت: روز گذشته (دوشنبه) 16 مهر، جلسه تحقیقاتی موکل در شعبه بازپرسی دادسرای امنیت برگزار شد که در این جلسه به عنوان وکیل منتخب موکل، شرکت کردم. این وکیل دادگستری با بیان اینکه جلسه تحقیقاتی موکل، تنها جلسه ای است که بازپرس اجازه داد با حضور وکیل منتخب برگزار شود گفت: جلسه روز گذشته خوب بود و از برخورد بازپرس پرونده بسیار راضی هستیم. آقاسی اضافه کرد: در این جلسه سوالی از موکل مطرح شد که وی نیز توضیحات خود را ارائه کرد اما چون تحقیقات این پرونده محرمانه است و بر روی تمام اوراق آن مهر «محرمانه» درج شده، حتی از بیان جزئیات به خانواده و بستگان خود هم معذور هستم. وکیل مدافع سام رجبی با بیان اینکه در جلسه تحقیقاتی روز گذشته از موکل آخرین دفاع اخذ شد، افزود: فکر می کنم تا اواسط هفته آینده در این پرونده قرار نهایی دادسرا صادر شود و بتوانیم خبر خوبی برای خانواده سام رجبی داشته باشیم. آقاسی همچنین درباره آخرین وضعیت رفع نقص از 5 کیفرخواست صادره در این پرونده گفت: احتمالاً در این ارتباط طی هفته آینده تحقیقات لازم انجام و نواقص مورد نظر دادستان برطرف می شود تا پرونده به دادگاه ارسال و رسیدگی محاکماتی آن آغاز شود.پرونده بازداشت شدگان محیط زیستی هشت متهم دارد که برای 5 متهم کیفرخواست صادر شده اما بر اساس آنچه غلامحسین محسنی اژه ای، سخنگوی قوه قضائیه گفته، دادستان تهران به کیفرخواست های صادره ایراداتی گرفته و پرونده این افراد را برای رفع نواقص به دادسرا بازگردانده است. برای سه متهم دیگر این پرونده هنوز کیفرخواست صادر نشده است.  اجتمام*ع.ی * 3063            "}