{"onTitr":" فرماندار تنکابن:    ","titr":" بازسازی زیرساخت های آسیب دیده از توان مازندران خارج است","describe":" نوشهر - ایرنا - فرماندار ویژه تنکابن گفت: بازسازی زیرساخت های آسیب دیده ناشی از سیل اخیر در این شهرستان نیاز به اعتبارات ملی دارد و از توان مالی شهرستان و مازندران خارج است.", "text":"باران شدید به همراه سیلاب اوایل هفته جاری در استان مازندران خسارت زیادی به تاسیسات زیربنایی استان مازندران و خصوصا غرب این استان وارد کرده است.سید امیر حسینی جو روز پنج شنبه در گفت و گو با خبرنگار ایرنا افزود: بر اساس براورد اولیه سیل اخیر 567 میلیارد و 640 میلیون تومان  به زیر ساخت های این شهرستان خسارت وارد کرده است.وی گفت: ضمن اینکه این سیل به بخش مرکزی این شهرستان و بویژه دهستان سلیمان آباد خسارت های جدی وارد کرد که منجر به قطع راه ارتباطی بین 14 روستا در این منطقه شد.وی اظهار داشت: تخریب پل های توکله و قریب دهستان سلیمان آباد کار امداد رسانی را با مشکل مواجه کرده بود که بلافاصله با بسیج امکانات توانستیم راه اضطراری برای برون رفت از این مشکل ایجاد نماییم.حسینی جو با بیان اینکه هم اکنون برق و گاز همه روستاهای سیل زده وصل شده است، خاطر نشان کرد: راه ارتباطی روستای مهاجرآباد نیز تا عصر امروز برقرار می شود تا خدمات امدادی در این منطقه پررنگ تر شود.وی تصریح کرد: اقتصاد این شهرستان وابسته به کشاورزی است و متاسفانه سیل اخیر خسارت های زیادی را به این بخش وارد کرده و باید تدابیری از سوی دولت در این زمینه اندیشیده شود.فرماندار ویژه تنکابن رودخانه های غرب مازندران را دارای رژیم سیلابی متعددی دانست و بیان داشت: باید نسبت به ساماندهی، لایروبی و ایمن سازی آنها اقدامات موثری صورت گیرد.حسینی جو با بیان اینکه باید برای رودخانه های این منطقه تصمیم متفاوتی گرفت، افزود: باید از مصالح موجود در رودخانه با استفاده از بخش خصوصی نسبت به ایمن سازی، دیواره سازی و احداث سرشاخه گیر در حاشیه رودخانه ها اقدام شود.وی یادآور شد: در زمینه پیشگیری نیز باید برنامه ریزی لازم همراه با تخصیص اعتبارات کافی صورت گیرد تا دیگر شاهد چنین اتفاقات ناخوشایندی نباشیم.استاندار مازندران پیش از این گفت که سیل اخیر حدود هفت هزار میلیارد ریال به تاسیسات زیربنایی، کشاورزی، واحدهای مسکونی و تجاری و راههای اصلی و فرعی مازندران خسارت وارد کرد. شهرستان 165 هزار نفری تنکابن در غرب مازندران واقع است./1602/7513/1899            "}