{"onTitr":"","titr":" دوگانه رسانه های فارسی زبان در قبال حکم دادگاه لاهه","describe":" تهران-ایرنا- پس از اعلام حکم دادگاه لاهه علیه تحریم های آمریکایی، رسانه های فارسی زبان داخلی و خارجی واکنش ها متفاوتی به این حکم نشان دادند.", "text":"به گزارش گروه تحلیل، تفسیر و پژوهش های خبری ایرنا، با اعلام حکم اولیه دادگاه بین المللی لاهه، بلافاصله این خبر در صدر اخبار روز رسانه های جهان قرار گرفت. خبرگزاری و تارنماهای داخلی همچون «ایرنا» (جمهوری اسلامی)، «ایسنا»، «ایلنا»، «فارس»، «مهر»، «عصر ایران»، «تسنیم» و «تابناک» این خبر را بازتاب دادند. این رسانه ها در گفت وگو با کارشناسان، به بررسی ابعاد مختلف حقوقی و سیاسی این حکم پرداختند و آن را نشانه پیروزی دیپلماتیک جمهوری اسلامی ایران بر دولت آمریکا دانستند. هرچند برخی رسانه ها همچون تسنیم یا فارس، ضمن مثبت دانستن این پیروزی، نسبت به دستاوردهای جدی این حکم، ابراز تردید کردند.این در حالی بود که رسانه های فارسی زبان خارجی، بلافاصله پس از اعلام این حکم، خبر خروج آمریکا از «پیمان مودت ایران و آمریکا» را برجسته ساختند. «BBC فارسی»، «دویچه وله»، «یورونیوز فارسی»، «ایران اینترنشنال»، «رادیو فردا» و «العربیه»، تیتر اول خود را به جای نتیجه دادگاه لاهه، به اعلام خروج آمریکا از این پیمان از سوی «مایک پمپئو» وزیر امور خارجه آمریکا اختصاص داده و همگی در تیتری مشابه نوشتند «آمریکا از پیمان مودت ایران و ایالات متحده خارج می‌شود»؛ رسانه هایی که طی چند روز اخیر کوشیده بودند در برابر تحولات بازار ارز ایران نیز تصویری متفاوت با واقعیات را ارائه دهند. BBC فارسی در گزارشی تلاش کرد تا نشان دهند که این حکم تنها مربوط به مسائل بشر دوستانه است و مانع تحریم ها نمی شود و نوشت:  دیوان بین المللی دادگستری در لاهه هلند حکم موقت خود را در پرونده شکایت از آمریکا به دلیل بازگشت تحریم ها علیه ایران اعلام کرده و گفته است که تحریم ها جان شهروندان ایرانی را به خطر انداخته. دیوان لاهه از دولت آمریکا خواسته تا صدور حکم نهایی، موانع صدور اقلام بشردوستانه به ایران را برطرف کند.جالب آن جا است که شبکه خبری العربیه، در اقدامی قابل تامل، به هیچ وجه خبر حکم دادگاه لاهه یا واکنش مسئولان ایرانی به این خبر را روی خروجی ها خود قرار نداد و تنها به ذکر مخالفت های دولت آمریکا علیه این حکم سخن گفت.«رادیو بین المللی فرانسه» موضع میانه روتری را اتخاذ کرده و در تیتری با عنوان «دیوان لاهه از آمریکا خواست که مانع از تاثیر تحریمهایش بر کمک‌های انسانی به ایران بشود»، متذکر شد حکم دیوان بی المللی مربوط به کمک های انسانی است و ارتباطی به سایر تحریم ها ندارد. این در حالی است که «صدای آمریکا» در هاله ای از ناخرسندی و وارونه نمایی ماجرا چنین نگاشت: دادگاه سازمان ملل تحریم‌های آمریکا علیه ایران را حفظ کرد اما می‌گوید نباید به کمک‌های انسانی آسیب بزند. ...دولت ایران در شکایت خود به این دادگاه تقاضا کرده بود که آمریکا با روشی که خود انتخاب می کند، تحریم های هشتم ماه مه را فورا پایان دهد. به نوشته این رسانه رای دادگاه سازمان ملل متحد تنها در رای موقت خود دستور داده است که این تحریم ها نباید به کمک های انسانی و یا امنیت هوانوردی غیرنظامی آسیب بزند.پژوهش**ب.س**9279            "}