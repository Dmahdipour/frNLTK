{"onTitr":"","titr":" شفافیت و فسادستیزی با نلرزیدن دست خبرنگاران محقق می‌شود","describe":" زنجان - ایرنا - یک فعال سیاسی و رسانه‌ای گفت: امروز همه مسئولان از ضرورت فسادستیزی و مبارزه با ناکارآمدی سخن می‌گویند، اما تا در باره فساد و‌ نارکارآمدی در یک حوزه بحثی صورت می‌گیرد، بلافاصله شکایت از اهالی رسانه‌ شروع می‌شود؛ در چنین وضعیتی اهالی رسانه دستشان‌ می‌لرزد و نمی‌توانند به رسالت واقعی خود عمل کنند.", "text":"به گزارش ایرنا، حجت‌الاسلام رحمت‌الله بیگدلی روز چهارشنبه در حاشیه سومین نمایشگاه مطبوعات و رسانه های استان در جمع خبرنگاران افزود: یکی از مهمترین رسالت‌های رسانه، آسیب‌شناسی و‌ شفاف‌سازی مسائل مختلف در حوزه‌های گوناگون است، ولی متاسفانه در کشور ما رسانه‌ها آن جایگاهی را که باید داشته باشند، ندارند.وی ادامه داد: متاسفانه‌ در کشور ما جز یکی دو مورد، هیچ رسانه‌‌ای‌ نداریم که عمر طولانی داشته باشد، اکثر رسانه‌های ما دارای عمر کوتاه هستند. رسانه‌ها در کشور ما‌‌ معمولا بعد از چند سال، یا چند ماه‌ فعالیت توقیف و یا لغو امتیاز شده‌اند و می‌شو‌ند و یا این‌که مسائلی برایشان پیش می‌آید که نمی‌توانند به فعالیت خود ادامه دهند.این مدرس حوزه و دانشگاه گفت: امروز ما در ایران رسانه‌های تاثیرگذار بویژه در حوزه مطبوعات نداریم که مدتی‌ طولانی در جامعه فعالیت داشته و توانسته باشند به عمق جامعه رسوخ کنند به این معنا که شهروندان در سبد خرید خود آن روزنامه و یا نشریه را تعریف کنند.وی با بیان اینکه رابطه خوبی بین مردم و رسانه‌ها در کشور وجود ندارد، اظهار داشت: در چنین شرایطی رسانه‌ها آن چنان که باید و شاید‌ نمی‌توانند به رسالت شفاف‌سازی خودشان درست عمل کنند. این فعال رسانه ای افزود: چنین فضایی باعث رواج شدید شایعه در بین مردم می‌شود؛ چرا که وقتی مردم نتوانند با رسانه‌های رسمی ارتباط خوبی داشته باشند، فضای شایعه گسترش‌ می‌یابد‌ و وقتی چنین اتفاقی بیافتد رسانه‌های رسمی جایگاه خودشان را هرچه بیش‌تر‌ از دست می‌دهند؛ چون جذابیت‌ دروغ، موجب ارضای تشنگان خبر می‌شود و از این حیث، شایعه همیشه صد قدم از خبر درست فراتر است.حجت‌الاسلام بیگدلی با اشاره به ‌نفوذ شبکه‌‌های اجتماعی‌ گفت: اکنون شبکه‌های اجتماعی در کشور ما واقعا فضا را بر رسانه‌های رسمی تنگ کرده‌ا‌ند، اما در کشورهای پیشرفته، این‌گونه نیست و شبکه‌های اجتماعی به هیچ وجه رسالت اطلاع‌رسانی ندارند و شهروندان اطلاعات و اخبار را از رسانه‌های رسمی می‌گیرند.این فعال سیاسی و رسانه‌ای خاطرنشان کرد: چه براساس مبانی دینی و چه بر اساس مبانی مدیریتی مدرن چاره‌ای جز این نداریم که فضا را برای رسانه‌ها در کشور به گونه‌ای باز کنیم که آن‌ها بتوانند بطور کاملا دقیق و شفاف به مسائل بپردازند.این فعال سیاسی و اجتماعی با اشاره به فرازی از توصیه‌های امام علی(ع) به مالک اشتر والی خود در مصر‌ گفت: امیرالمومنین (ع) در فرمان حکومتی خویش به مالک اشتر فرمو‌د: اگر مردم گمان بد به تو بردند، تو باید عذر خود را‌ برای آنان اصحار کنی؛ اصحار در زبان عربی از ماده صحرا گرفته شده است، یعنی جایی که به‌قدری صاف است که هیچ مانعی در آن نیست و همه چیز در آن هویداست.حجت‌الاسلام بیگدلی ادامه داد: اگر دقیق شویم می‌بینیم که امام علی (ع) به مالک نمی‌گوید که هر وقت مردم در باره تو یقین به‌ بدکاری‌ و حیف و میل کردند، تو باید پاسخگوی آنان باشی، بلکه می‌فرماید حتی وقتی مردم گمان بد به تو بردند، تو باید پاسخگو باشی و گمان بد آنان را مرتفع کنی‌. پس در تفکر اسلامی، مدیریت جامعه باید در برابر ‌گمان‌های‌ بد مردم هم پاسخگو‌ باشد. این استاد حوزه و دانشگاه افزود: اگر چه برخی‌ از گمان‌های مردم به حکومت نادرست هم‌ باشد، مدیریت جامعه باز هم‌ مسئولیت پاسخگویی دارد تا گمان بد آنان را مرتفع سازد‌.وی گفت: براساس مبانی مدیریتی‌ مدرن یکی از ویژگی‌های حکمرانی خوب پاسخگویی و شفاف‌سازی حکومت و حاکمان‌ در برابر مردم است. حجت‌الاسلام بیگدلی با اشاره‌‌ به پدیده «پلیس سوت‌زن» در کشورهای توسعه‌ یافته گفت: اصطلاح «پلیس سوت زن» به اهالی‌ رسانه‌ و یا هر فردی اطلاق می‌شود که بتواند فسادی را کشف‌ و آن‌ را افشا کند. بیگدلی‌ فزود: در برخی از کشورها از لحظه‌ای که فسادی توسط فرد افشاگر‌ی می‌شود، افشاکننده تحت حمایت قانون قرار می‌گیرد، و در صورتی که در دادگاه فسادی ثابت شود، طبق‌ قانون‌ ۱۵‌ درصد از آنچه به بیت‌المال برمی‌گردد به فرد افشاکننده فساد تعلق می‌گیرد. حجت‌ا‌لاسلام بیگدلی تصریح کرد: اگر مسئولان کشور‌ واقعا به‌ دنبال فسادستیزی و شفاف‌سازی هستند باید از خبرنگاران، اهالی رسانه و همه کسانی که در مسیر مبارزه با فساد و شفاف‌سازی گام‌ بر می‌دارند، قاطعانه حمایت کنند.به گزارش ایرنا سومین نمایشگاه مطبوعات و رسانه های استان همزمان با نهمین نمایشگاه سراسری کتاب زنجان از 9 تا 14 مهر در محل نمایشگاه بین المللی کاسپین این شهر در حال برگزاری است. در سومین نمایشگاه مطبوعات و رسانه های استان زنجان 35 رسانه حضور دارند.به گزارش ایرنا در زمان حاضر 69 نشریه و رسانه در استان زنجان مجوز فعالیت دارند.3088/8068            "}