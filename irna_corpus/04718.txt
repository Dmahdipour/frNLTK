{"onTitr":" مدیرعامل خانه هنرمندان در گفت‌وگو با ایرناپلاس:    ","titr":" افزودن «هنر» به وزارت فرهنگ و ارشاد اسلامی هزینه‌ای ندارد","describe":" تهران- ایرناپلاس- درج واژه «هنر» به وزارت فرهنگ و ارشاد اسلامی، موضوعی است که در دو هفته اخیر به یکی از مسائل مهم کمیسیون فرهنگی تبدیل شده است.", "text":"کمیسیون فرهنگی مجلس، روز نهم مهرماه جلسه‌ای با موضوع طرح تغییر نام «وزارت فرهنگ و ارشاد اسلامی» به «وزارت فرهنگ، هنر و ارشاد اسلامی» تشکیل داد. در این جلسه تقریباً همه اعضای کمیسیون فرهنگی با اضافه شدن نام هنر به وزارت ارشاد توافق داشتند. مهدی شیخ، یکی از اعضای این کمیسیون گفت: «چنین موضوعی باید از ابتدا مورد توجه قرار می‌گرفت و واژه «هنر» در این میان مغفول مانده است؛ ضمن آنکه موضوعات ذیل «ارشاد» در حاکمیت دارای نهادها و متولیان مشخص است.»احمد مازنی، رئیس کمیسیون فرهنگی مجلس هم در این باره عنوان کرد: «با اضافه شدن واژه «هنر» به نام این وزارتخانه موافق هستم. جزئیات این موضوع در جلسات آتی باید با دقت بیشتری مورد بررسی قرار گیرد تا روال کاری مجلس را برای تصویب در صحن علنی طی کند.»چرایی و ضرورت توجه به بررسی چنین مسأله‌ای بعد از چهل سال جای سؤال دارد. طرح چنین لایحه‌ای می‌تواند تأثیرات مثبت و بسزایی برای رشته‌های هنری داشته باشد یا اینکه تنها کاربرد یک اسم را داشته و به نوعی به تبلیغات و شواف بینجامد.**بررسی یکی از درخواست‌های 40 ساله هنرمندانمجید رجبی‌معمار، مدیرعامل خانه هنرمندان درباره اهمیت درج نام هنر در عنوان وزارتخانه فرهنگ و ارشاد اسلامی به خبرنگار ایرناپلاس گفت: این موضوع الان در کارگروه فرهنگ و رسانه کمیسیون فرهنگی در حال بررسی است. جلسه‌ای که هفته گذشته در این کارگروه مطرح شد، مورد تصویب قرار گرفت. طبیعتاً باید در خود کمیسیون هم تصویب شود و بعد به کلیت مجلس ارائه شود. این یکی از درخواست‌های 40 ساله هنرمندان کشور است که درعنوان وزارت فرهنگ و ارشاد اسلامی یک غفلتی صورت گرفته بود و آن هم بی‌توجهی به مسأله هنر بوده است. البته یک توجیهی وجود دارد مبنی‌ بر اینکه واژه فرهنگ شامل هنر هم می‌شود، اما خب واژه فرهنگ شامل آموزش و پرورش و آموزش عالی هم می‌شود و این توقع در این موقعیت هم وجود دارد، چون یکی از مهم‌ترین وظایف بخش‌های وزارت فرهنگ و ارشاد اسلامی رسیدگی و حمایت از رشته هنر است که حداقل دو معاونت اصلی این وزارتخانه یعنی معاونت هنری و معاونت سینمایی را شامل می‌شود. البته بخشی از وظایف حوزه معاونت فرهنگی‌اش مثل شعر و ادبیات است که این‌ها همه به مسأله هنر برمی‌گردد.**هنرمندان تأکید کردند که واژه هنر برای این وزارتخانه صراحتاً قید شودمدیرعامل خانه هنرمندان با اشاره به اینکه هنرمندان خواستار درج واژه هنر در نام وزارت فرهنگ و ارشاد اسلامی شدند، اظهار کرد: هنرمندان تأکید کردند که حتماً واژه هنر برای این وزارتخانه صراحتاً قید شود. خوشبختانه این درخواست از طرف انجمن‌های هنری وجود دارد. خانه هنرمندان مدت‌هاست همراه با مسئولان فرهنگی و وزارت ارشاد و کمیسیون فرهنگی این بحث را مطرح کرده است که مورد قبول این وزارتخانه و کمیسیون فرهنگی هم قرار گرفت. این طرح در سیر بررسی و تصویب است و انشاءالله به صحن علنی مجلس ارائه شود. امیدواریم نمایندگان محترم این موضوع را مورد تأیید قرار دهند و یک ابزار حمایت کلی از جانب قانونگذاران نسبت به هنرمندان کشور تلقی شود.**این تغییر هیچ هزینه‌ای برای دولت و دستگاه‌های اجرایی نداردرجبی‌معمار درباره تأثیر این تغییر و تحول، عنوان کرد: این تغییر هیچ هزینه‌ای بر دولت و دستگاه‌های اجرایی که در حوزه فرهنگ و هنر کار می‌کنند، تحمیل نخواهد کرد. هر نوع تغییری در مجلس از این جهت ممکن است مورد مخالفت بعضی‌ها قرار بگیرد که هزینه‌ای را به دولت اضافه کند، این تغییر هزینه‌ای ایجاد نخواهند کرد. اما از آن طرف اعلام همراهی علاقه و توجه دولت‌مردان و قانون‌گذاران کشور به مسأله هنر است و قطعاً باعث دلگرمی اهل هنر خواهد شد. نمی‌توان گفت یک تأثیر آنی یا کوتاه‌مدت در بخش هنر خواهد داشت، اما تأثیر درازمدتش این است که  مسئولان کشور به هنر توجه دارند. فکر می‌کنم تأثیرات آتی زیادی را به‌دنبال خواهد داشت.**اهمیت وجود یک نهاد مرجع صنفی برای هنرمندانمدیرعامل خانه هنرمندان با اعلام اهمیت وجود یک نهاد مرجع صنفی برای هنرمندان، خاطرنشان کرد: یکی از درخواست‌ها و نیازهای جدی جامعه هنری کشور این است که مثل جوامع و اصناف دیگر برای خودشان یک نظام صنفی داشته باشند. کمااینکه در کشور ما نزدیک هفتاد سال است وکلا برای خود یک کانون دارند که قانوناً اختیارات زیادی هم دارند و خیلی از مسائل صنفی‌شان هم توسط این کانون انجام می‌شود. از سال 1335 بالاخره نظام پزشکی در کشور ما شکل گرفته، بعدها نظام پرستاری شکل گرفته و سال‌های متمادی است که نظام مهندسی شکل گرفته است. دولت در واقع بسیاری از اقدامات و اختیاراتی که باید انجام بدهد را در قالب یک حرکت مدنی و قانونی به خود صنف واگذار می‌کند. هنرمندان نیاز به چنین مسئله‌هایی دارند، چون رشته‌های هنری زیادی داریم. هنرمندان بسیاری نه فقط در تهران بلکه در کل کشور مشغول فعالیت هستند. این افراد باید از جهت تعریف شغل و طبقه‌بندی مشاغلشان در یک رده‌بندی مشخص هنری قرار بگیرند. البته این رتبه‌بندی هنری مثل رتبه‌بندی رشته‌های پزشکی تنها با آموزش‌های علمی و آکادمیک و دانشگاهی معین نمی‌شود.رجبی‌معمار در ادامه اضافه کرد: بخش زیادی از طبقه‌بندی‌ها به ذوق و توانمندی‌های فردی هنرمند برمی‌گردد و این مسئله را خود هنرمندان می‌توانند دسته‌بندی کنند که با نقاش درجه یک طرف هستند یا درجه دو و سه. این کاری است که باید انجام شود. همچنین اختلافات و دعاوی حقوقی که برای هنرمندان پیش می‌آید را هم باید مثل نظام پزشکی، در درون سیستم جامعه هنرمندان رسیدگی شود و اگر هم لازم شد، به محاکم ارائه می‌شود.**پیگیری خانه هنرمندان و وزارت فرهنگ و ارشاد اسلامیمدیرعامل خانه هنرمندان در خاتمه سخنان خود تصریح کرد: چند سالی است که خانه هنرمندان و وزارت فرهنگ و ارشاد اسلامی پیگیر تشکیل سازمان نظام صنفی هنرمندان کشور هستند. خوشبختانه اکنون این موضوع در دستور کار کمیسیون فرهنگی قرار گرفته و پیش‌نویسی هم برای این قانون تهیه شده است. در حال حاضر این مسئله در مرحله‌ای قرار دارد که کارشناسان وزارت ارشاد و انجمن‌های صنفی هنری مشغول بررسی این پیش‌نویس هستند. این پیش‌نویس در یک کارگروهی از کارگروه‌های کمیسیون فرهنگی مجلس آماده شده است و هنرمندان به اضافه کارکنان وزارت ارشاد در حال حاضر مشغول بررسی روی جزییات مباحث حقوقی آن هستند. جامعه هنرمندان هم مثل انجمن‌ها و خانه‌های صنفی هنری یا خانه سینما، خانه موسیقی، خانه تئاتر، انجمن تجسمی و... در حال بررسی این پیش‌نویس هستند. خوشبختانه وزارت فرهنگ و ارشاد اسلامی در این قضیه پیش قدم است. معاونت حقوقی و پارلمانی وزارت ارشاد با تعدادی کارشناس متخصص روی این گزینه کار می‌کنند که هم جوانب حقوقی و قانونی کاملاً در نظر گرفته شود و هم ظرایف و لطایفی که مربوط به جامعه هنری است.گزارش از هنگامه ملکی**اداره کل اخبار چندرسانه‌ای**ایرناپلاس**            "}