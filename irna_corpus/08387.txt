{"onTitr":"","titr":" نقش روحانیت در دفاع مقدس و یادی از 68 شهید روحانی گلستان","describe":" طلاب و روحانیون لباس رزم به تن کرده، دوشادوش رزمندگان اسلام به تبلیغ عملی جهاد پرداختند، علم و عمل را در هم آمیختند و تا پای جان از کیان اسلام و انقلاب دفاع کردند؛ با ایثار و فداکاری، حماسه های جاوید آفریدند که تقدیم هزاران شهید و جانباز در این راه پر افتخار، دلیل بر اثبات این مدعاست.", "text":"پایگاه خبری تحلیلی گلستان ما نوشت: آن گاه که کشور اسلامی ما آماج تهاجم دشمن بعثی قرار گرفت مردم غیور و سرافراز ایران اسلامی از همه اقشار به پاخاستند و در راه دفاع از دین و مملکت صحنه های زیبایی از ایثار و حماسه را آفریدند.یکی از آن اقشار که با تمام وجود به فرمان حضرت امام و در دفاع از اسلام و انقلاب، شجاعانه جلوی صدامیان ایستادگی کرد، روحانیت همیشه حاضر در صحنه بود. طلاب و روحانیون لباس رزم به تن کرده، دوشادوش رزمندگان اسلام به تبلیغ عملی جهاد پرداختند، علم و عمل را در هم آمیختند و تا پای جان از کیان اسلام و انقلاب دفاع کردند؛ با ایثار و فداکاری، حماسه های جاویدان آفریدند که تقدیم هزاران شهید و جانباز در این راه پر افتخار، دلیل بر اثبات این مدعاست.بر طبق آمار کنگره شهدای روحانی تعداد شهدای والامقام طلبه و روحانی در دوران مبارزات انقلاب و دفاع مقدس بیش از  4350 تن بوده است که این تعداد شهید 6 برابر اقشار دیگر جامعه می باشد یعنی روحانیت معظم به تناسب جمعیتی که داشت، بیش از اقشار دیگر جامعه مانند معلمان، کارگران و ... در راه دفاع از دین اسلام و انقلاب اسلامی و آرمانهای حضرت امام خمینی( ره ) شهید تقدیم نمود. بر این تعداد شهید طلبه و روحانی، باید شهدایی را نیز اضافه نمود که از خانواده روحانی بودند؛ یعنی پدر یا برادر شهید، روحانی بوده است که اینجا نیز نقش روحانیت قابل مشاهده می باشد.این مطلب می رساند که روحانیت به مانند همیشه در عرصه خطر و خون همواره در کنار مردم بوده و خود را از آنها جدا ندانسته است. اگر در گذشته میرزای شیرازی ها در برابر استکبار ایستادند، در دوره ما حضرت امام خمینی (ره) در برابر تمام مستکبران عالم ایستاد و انقلاب را به پیروزی رساند و در دوران جنگ تحمیلی نیز روحانیت نقش فعالی را ایفا نمود. حضور مقام معظم رهبری به عنوان نماینده حضرت امام در شورای عالی دفاع و نیز به عنوان رییس جمهور در جبهه ‌های حق علیه باطل و ائمه جمعه ‌ای همچون شهیدان محراب آیت الله مدنی و اشرفی اصفهانی که فارغ از هر گونه مقام و منصب در خط مقدم جبهه در کنار سایر رزمندگان حضور می یافتند و نیز حضور روحانیون دلاوری همچون همچون شهید میثمی، شهید ردانی پور، شیخ شریف قنوتی و شهید محلاتی گواه بر این مطلب است.ائمه جمعه و علماء استان گلستان (منطقه گرگان و دشت آن دوران) نیز همواره در کنار رزمندگان بودند و هر کدام بارها به مناطق عملیاتی اعزام شده و حوادث جنگ را به طور مستقیم و از نزدیک مشاهده نمودند. به ویژه آیت الله نورمفیدی امام جمعه و نماینده وقت حضرت امام در منطقه گرگان و دشت و آیت الله طاهری نماینده مجلس خبرگان ولی فقیه در منطقه را شاهد هستیم.روحانیون استان گلستان این افتخار را داشتند که در راه دفاع از دین و ایران اسلامی 68 شهید را تقدیم نمایند که از این تعداد چهار شهید، از روحانیون اهل سنت می باشند و در بین سرداران شهید استان گلستان نام دو سردار روحانی می‌ درخشد؛ شهید محمدعلی ملک و شهید محمد طاهر طاهری.همچنین در بین شهدای روحانی استان، دو خانواده وجود دارند که دو شهید روحانی را تقدیم نمودند. خانواده شهیدان مهدان (دو روحانی شهید علی اصغر و موسی مهدان) از روستای سالیکنده کردکوی و خانواده شهیدان مازنی (شهیدان روحانی محمدمهدی و علی اکبر مازنی) از نوکنده. از این حیث استان گلستان دارای جایگاه ممتازی در سطح کشور می باشد.علاوه بر شهداء، گلستان دارای قریب به 150 جانباز و ایثارگر روحانی می باشد.  لازم به ذکر است که روحانیون در دوران دفاع مقدس به سه صورت رزمی، تبلیغی و رزمی تبلیغی به جبهه اعزام می‌ شدند و دوشادوش رزمندگان اسلام به جهاد با دشمن می پرداختند. همچنین ائمه جمعه و جماعات در ترغیب و بسیج توده های مردم به سوی نبرد با دشمن بعثی و پشتیبانی مالی از رزمندگان نقشی ویژه داشت.3014/2729            "}