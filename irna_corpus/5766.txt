{"onTitr":"","titr":" رأی قطعی برای بزرگترین پرونده قاچاق کشور در هرمزگان صادر شد","describe":" بندرعباس- ایرنا- رییس کل دادگستری هرمزگان از صدور رأی قطعی برای پرونده یک هزار و 128 دستگاه کانتینر کالای قاچاق (ظروف شیشه ای) به عنوان بزرگترین پرونده قاچاق کشور در دادگاه تجدید نظر استان خبر داد.", "text":"به گزارش ایرنا، حجت الاسلام محمدصادق اکبری روز یکشنبه در جمع خبرنگاران اظهار داشت: براساس رأی قطعی صادر شده متهمان این پرونده به پنج سال و نیم حبس، پرداخت بیش از 475 میلیارد تومان جزای نقدی، توقیف اموال و محرومیت از هرگونه فعالیت بازرگانی و ممنوعیت خروج از کشور محکوم شده اند. وی افزود: رأی این پرونده توسط دادگاه انقلاب بندرعباس صادر شده بود که هم اکنون از سوی دادگاه تجدید نظر هرمزگان مورد تایید قرار گرفته و لازم الاجرا است.حجت الاسلام اکبری خاطرنشان کرد: متهم ردیف اول پرونده به نام سجاد حسرتی به صورت کلان به تحمل 2 سال حبس و پرداخت بیش از 351 میلیارد و 650 میلیون تومان (معادل سه برابر ارزش ریالی کالای قاچاق) و مبلغ بیش از 117 میلیارد و 216 میلیون تومان معادل کالای از دست رفته محکوم شده است.وی ادامه داد: متهمان بعدی شامل وحید مشهور، سینا درویش زاده آبکنار نیز به ترتیب به تحمل حبس و پرداخت جزای نقدی محکوم شدند.رییس کل دادگستری هرمزگان تصریح کرد: متهمان رضا حسرتی و علی حسرتی که برادران متهم ردیف اول این پرونده می باشند نیز  به اتهام معاونت در قاچاق کالا، هر یک به تحمل 6ماه حبس تعزیری محکوم شده اند. پرونده قاچاق یک هزارو 128 کانتینر ظروف شیشه ای در سال های 94 و 95 در دستگاه قضایی استان هرمزگان مطرح شد که هم اکنون رای قطعی آن صادر شده و به مرحله اجرا گذاشته خواهد شد.7198/6048            "}