{"onTitr":"","titr":" سفیر انگلستان: روابط اقتصادی لندن با تهران تقویت می شود","describe":" یزد - ایرنا - سفیر انگلستان در تهران با تأکید بر تقویت روابط تجاری لندن با تهران گفت: دولت بریتانیا متعهد به حمایت از معاهده برجام است .", "text":"به گزارش ایرنا، راب مک ایر( Rob Macaire) روز چهارشنبه در دیدار با استاندار یزد گفت: تلاش می شود تا روابط تجاری ایران با انگلیس و سایر کشورهای اروپایی توسعه یابد به همین منظور فعالیتهایی از سوی اتحادیه اروپا برای بهبود فضای همکاری در حال انجام است.وی از علاقه مندی بخش خصوصی انگلستان برای سفر به یزد و گفت و گو با بخشهای مختلف اقتصادی این استان خبرداد و ادامه داد: در این سفر فرصتهای همکاری در بخشها گردشگری، دانشگاهی و تجاری مورد ارزیابی و بررسی قرار گرفت.سفیر انگلستان در ایران خاطرنشان کرد: تمرکز لندن روی توسعه ارتباطات با ایران است و به همین منظور در سفر به یزد، پروژه های قابل سرمایه گذاری در این استان بررسی می شود.راب مک ایر سفیر انگلستان سه‌شنبه شب در دیدار با تعدادی از فعالان اقتصادی در اتاق بازرگانی یزد هم بابیان اینکه به‌عنوان سفیر یک کشور اروپایی متعهد به روابط تجاری در قالب برجام با ایران هستیم، گفت: اروپایی‌ها در حال ایجاد یک سیستم بانکی برای حل مشکلات ارتباطی با ایران هستند. مک ایر افزود: حضور چند رایزن و کنسول سفارت انگلستان در این سفر بیانگر عزم ما برای توسعه روابط با ایران و به‌ویژه با استان یزد است. ***استاندار یزد : منطق، محور تصمیم گیری اروپاییها برای حفظ برجام باشد  استاندار یزد گفت: شرایط امروز ایران و جهان، فرصت خوبی برای انگلستان و سایر کشورهای اروپایی فراهم آورده تا منطق در تصمیم گیری را برای حفظ برجام و مقابله با تحریمهای یکجانبه آمریکا نشان دهند.    به گزارش ایرنا ، محمود زمانی قمی در دیدار با سفیر انگلستان در ایران افزود: رفتار ایران در طول تاریخ همواره استقلال طلبانه و متمدنانه بوده و با توجه به فراز و فرود در روابط با انگلستان، باید تمام تلاشهای آینده برای گرفتن تصمیمات منطقی و تقویت روابط باشد. وی افزود: بعد از تصویب معاهده بین المللی برجام، قرادادهای مهمی همچون 'کرکس' برای توسعه نیروگاه خورشیدی میان ایران و انگلستان بسته شد و ظرف سه سال اخیر نیز 27 مقام این کشور به ایران سفر کردند. استاندار یزد تصریح کرد: همه این اتفاقات در واقع علائم مثبتی برای بهبود روابط میان دو کشور است که امیدواریم تحت تأثیر رفتارهای یکجانبه آمریکا در خروج از برجام قرار نگرفته و آسیب نبیند. زمانی قمی اضافه کرد: با خروج آمریکا از برجام موانعی برای توسعه روابط ایران با کشورهای اروپایی ایجاد شده و اگر کشورهای مستقل می خواستند با تمام امکانات دنیا بدعهدی دولت فعلی آمریکا را ثابت کنند به اندازه شخص ترامپ نمی توانستند این کار را انجام دهند. وی با تأکید بر لزوم ثمر دادن 'نه گفتن' به ایالات متحده اظهار امیدواری کرد تا تلاشهای انگلستان و کشورهای اروپایی دیگر در طراحی یک مکانیزم مالی و بانکی در حل موانع غیرحقوقی آمریکا موثر باشد. استاندار یزد با تشریح شرایط ایران در امنیت بالا و ظرفیت بازار 80 میلیونی در داخل و 400 میلیونی در اطراف ایران گفت: تأیید حق ایران در دادگاه لاهه که قبلا نیز درباره نفت نیز شاهد آن بودیم در واقع بیانگر رفتار منطقی و متمدنانه با داشتن بنیه قوی حقوقی ایران است. زمانی قمی تصریح کرد: سیاست امروز ایران، تکیه بر مزیتها و استعدادهای درونی و در عین حال نگاه به بیرون و ارتباط با سایر کشورهاست. وی با تشریح ظرفیت های استان یزد هم گفت: تاریخ،تمدن و نیروهای ماهر و تحصیلکرده مهمترین مزیت این استان در کنار ظرفیتهای بالا بویژه در حوزه صنعت، معدن، گردشگری، بهداشت و سلامت است. وی با بیان اینکه ، قرنها اقلیتهای مختلف مذهبی در این استان در کنار هم زندگی کرده اند ، افزود: یزد نمونه ای از جامعه متکثر و متمدن است و یکی از بهترین نقاط ایران برای سرمایه گذاری محسوب می شود. استاندار یزد در پاسخ به پرسش سفیر انگلستان در خصوص تأثیر تورم بر شهرهای ایران هم گفت: مشکلات ناشی از جنگ اقتصادی آمریکا با ایران، چین و اروپا در اغلب کشورها اثر گذاشته و ایالات متحده تلاش دارد با تحریمهای مختلف درد مردم ایران را زیاد و مقاومت را کم کند ولی در مقابل اقدامات آنها مقاومت می کنیم. وی تأکید کرد: تمام تلاش ما دفاع از شرف و استقلال ایران است و اروپا می تواند با سرعت دادن در طراحی سیستم بانکی جدید ، این فرصت را برای توسعه روابط مغتنم بشمارد. زمانی قمی یادآور شد: بخش خصوصی انگلستان بویژه شرکتهای کوچک و متوسط (اس ام ای) می توانند از ظرفیت استان یزد برای توسعه همکاری و مشارکت در سرمایه گذاری به صورت مستقیم و با تکیه بر انتقال تکنولوژی همراه با دانش فنی آن استفاده کنند. در این سفر دو روزه کنسول، رایزن اقتصادی، رئیس بخش بازرگانی و مسئول تشریفات سفارت انگلستان، سفیر این کشور را همراهی می کنند.در استان یزد به‌عنوان چهارمین استان صنعتی و دومین استان معدنی ایران با سه هزار و 700 واحد تولیدی، 800 نوع کالا تولید می‌شود و 200 هکتار از بافت تاریخی شهر یزد نیز سال قبل در سازمان یونسکو به ثبت جهانی رسیده است. 1968/ 2047/ 6014/            "}