{"onTitr":"","titr":" کاهش بهای بلیت تئاتر؛ به نام مردم عادی به کام ثروتمندان","describe":" تهران- ایرنا- نمایش «می سی سی پی نشسته می‌میرد» بهای بلیت‌های 200 هزار تومانی را کاهش داد اما در بهای کف و صندلی‌های 70 هزار تومانی تغییری ایجاد نکرد.", "text":"به گزارش خبرنگار ایرنا، در هفته گذشته تعیین بهای بلیت 200 هزار تومانی برای بیست اجرای نمایش «می سی سی پی نشسته می‌میرد» جنجال‌برانگیز شد و صدای اعتراض هنرمندان، مسئولان تئاتری، خبرنگاران و تماشاگران را درآورد.بهای پیش‌فروش بلیت‌ در سایت‌های فروش این نمایش برای صندلی‌های طبقات بالای تالار وحدت 70 هزار تومان (قیمت کف) و برای سالن اصلی 200 هزار تومان تعیین شده بود که این رقم و شوک بزرگی را به جامعه هنری وارد کرد.شهرام کرمی مدیرکل هنرهای نمایشی افزایش بهای بلیت را همانند صعودی بودن بهای سالانه محصولات فرهنگی طبیعی خواند اما تاکید کرد که این افزایش باید منطقی و بر اساس اصول باشد. سهراب سلیمی عضو سابق هیات مدیره خانه تئاتر افزایش بی‌رویه قیمت بلیت‌های نمایش را موجب طبقاتی شدن تئاتر و محقق نشدن رویا و شعار «تئاتر برای همه» دانست و بر نبود زیرساخت‌های اصولی در همه بخش‌های تئاتر تاکید کرد.هادی مرزبان به عنوان پیشکسوت عرصه هنرهای نمایشی، تئاتر را هنری برای پاسخگویی به برخی از سوال‌های ذهنی و یافتن آرامش روحی مخاطبان معرفی و عنوان کرد که قیمت‌های بسیار بالا برای بلیت نشانه اهداف مالی است که می تواند به هنر نمایش ایران آسیب برساند.در روز آغازین هفته جاری مخاطبان نمایش «می سی سی پی نشسته می‌میرد» در سایت فروش بلیت با جمله «مابه التفاوت مبلغ بلیت هنردوستانی که با قیمت اولیه خریداری کرده اند عودت داده خواهد شد» مواجه شدند. به این ترتیب که 60 هزار تومان از بهای بلیت‌های 200 هزار تومانی کسر و با قیمت 140 هزار تومان عرضه شد اما در بهای کف و بلیت‌های 70 هزار تومانیِ صندلی‌های طبقات بالا هیچ کاهشی مشاهده نشد. با تغییر نکردن قیمت بلیت طبقات بالای تالار وحدت، تماشاگر تئاتربین و نیز خانواده فرهنگی از قشر متوسط و رو به پایین جامعه که تاکنون اجراهای پایتخت را دنبال می‌کرده‌اند همچنان از تماشای این نمایش باز می‌مانند.این کاهش بهای بلیت تغییری در طبقاتی شدن تئاتر ایجاد نکرده است و تنها کام افرادی را شیرین کرد که پیش از این بدون هیچ اعتراضی 200 هزار تومان بابت تماشای نمایش پرداخت کرده بودند تا افرادی که توانایی خرید بلیت‌های 70 هزارتومانی را برای اجراهای نمایشی «می سی سی پی نشسته می‌میرد» نداشتند باز هم پشت درهای بسته تالار وحدت بمانند.فراهنگ ** 7561 ** 9053            "}