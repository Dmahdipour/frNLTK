{"onTitr":"","titr":" میزان بارندگی ها در زنجان 42 درصد کاهش یافت","describe":" زنجان – ایرنا – مدیرعامل شرکت آب منطقه ای زنجان گفت: میزان بارندگی های زنجان در سال آبی جاری تا 16 مهر نسبت به میزان بارندگی های مدت مشابه سال گذشته 42 درصد کاهش داشته است.", "text":"یوسف رضاپور روز چهارشنبه در گفت و گو با ایرنا افزود: در همین مدت میزان بارندگی ها نسبت به متوسط بارندگی های بلند مدت استان، بیش از 77 درصد کاهش داشته است.سال آبی از ابتدای مهر هر سال شروع می شود و تا آخر شهریور سال بعد ادامه دارد.رضاپور تاکید کرد: در مجموع، آمارها میزان بارش در این مدت را 2 میلی متر نشان می دهد، که این آمار در مدت مشابه سال آبی گذشته حدود سه میلی متر بارندگی گزارش شده است.مدیرعامل شرکت آب منطقه ای زنجان تاکید کرد: طبق آمارهای موجود میزان بارش ها در دراز مدت در سطح استان زنجان در این مدت به میزان هشت میلی متر ثبت شده است.رضاپور اظهار داشت: مسدود سازی چاه های غیرمجاز اجتناب ناپذیر است و از همین رو بر اساس هدف گذاری وزارت نیرو، تا پایان سال جاری حدود 500 حلقه چاه آب در این استان مسدود می شود.وی با انتقاد از مصرف بی رویه منابع آبی استان گفت: مسدود سازی چاه های غیر مجاز، طی سال گذشته 426 حلقه بود، که باعث صرفه جویی بیش از 25 میلیون مترمکعب منابع آبی شد.رضاپور افزود: طی سالجاری با همکاری سایر دستگاه های دولتی، بیش از 125 دستگاه کنتور حجمی هوشمند در چاه های آب زنجان نصب شده است.به گزارش ایرنا، اگر میزان مصرف آب از سوی مردم به ویژه در بخش کشاورزی مدیریت نشود، استان با مشکل شدید بیابان زایی، از بین رفتن باغ ها، کاهش شدید آب دهی چاه ها، کاهش روان آب ها، فرونشست و از دست رفتن نفوذپذیری زمین مواجه خواهد شد.منابع آبی استان زنجان یک هزار و 677 میلیون مترمکعب در سال است.ایران با بیش از 86 درصد استفاده از منابع آبی قابل برنامه ریزی نخستین رتبه جهان در مصرف این منابع را دارد.طبق استانداردهای بین المللی اگر کشوری بالای 40 درصد از این منابع آبی را مصرف کند، در وضعیت تنش آبی قرار دارد و اگر بیش از 60 درصد استفاده کند وارد بحران آبی شده است.6085/3216            "}