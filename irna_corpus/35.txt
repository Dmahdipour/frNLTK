مهدی لوحی روز شنبه در گفت و گو با خبرنگار ایرنا افزود: بعد از نوسانات نرخ ارز طی سال جاری خرید طلای ساخته شده یا مصنوعات طلا در بازار 80 درصد کاهش یافت و این امر باعث تعطیلی بیشتر کارگاههای طلاسازی یا تعدیل نیروی آنها شد. وی اظهار داشت: تا شهریور پارسال 350 کدکارگاه طلاسازی در مشهد ثبت شده بود اما از این تعداد 110 کارگاه فعال باقی مانده و بقیه آنها تعطیل شده اند. کارگاههایی که مانده اند نیز فقط نیروی انسانی را حفظ کرده و در ظاهر فعال هستند. رئیس کمیسیون سازندگان طلا، نقره و جواهر اتحادیه طلا و جواهر مشهد همچنین گفت: عمده آنچه که تاکنون از خراسان رضوی به عنوان طلا صادر گردیده نیز طلای استخراج شده از معدن به صورت نیمه ساخته بوده است. وی افزود: پیشنهاد سازندگان طلا تشکیل شرکتهای صادرات محور و همکاری آنها با طلاسازان بود زیرا طلاسازان تخصص و سرمایه ای در حوزه صادرات ندارند اما شرکتها می توانند کارگاههای طلاسازی را در این بخش یاری دهند. لوحی ادامه داد: صنعت طلا و جواهرسازی درآمدزا و اشتغالزا است و با کمی حمایت از سوی مسئولان می تواند رونق فراوان داشته باشد ضمن اینکه بهتر است مسئولان پیش از تصویب هر طرح در سطح کلان با کارشناسان آن حوزه مشورت داشته باشند زیرا برخی مصوبات و بخشنامه ها در شرایط کنونی فقط موانع را در مسیر تولید بیشتر می کند. علاوه بر کارگاههای طلاسازی، هزار و 380 طلا و جواهرفروشی دارای جواز کسب در سطح مشهد فعالیت دارند. 7489/1858
      
      