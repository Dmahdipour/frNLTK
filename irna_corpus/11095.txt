{"onTitr":"","titr":" فهرست خوراکیهای مجاز و غیرمجاز بوفه مدارس اعلام شد","describe":" مشهد- ایرنا- رئیس اداره سلامت و تندرستی معاونت تربیت بدنی اداره کل آموزش و پرورش خراسان رضوی گفت: با هدف تامین سلامت دانش آموزان فهرست خوراکیهای مجاز و غیرمجاز برای عرضه در بوفه مدارس این استان مشخص و اعلام شد.", "text":"رضا کشتی دار روز سه شنبه در گفت و گو با خبرنگار ایرنا افزود: بر این اساس با عرضه هرگونه اقلام ممنوعه و غیرمجاز در بوفه مدارس به شدت برخورد می شود.وی ادامه داد: طبق فهرست ابلاغی به همه مدارس، عرضه شیر و فراورده های آن، خشکبار، خرما و انواع مغزهای بدون نمک، نوشیدنیهای بدون گاز، انواع میوه، بیسکوییت بدون کرم، کیک و کلوچه، انواع لقمه های سالم مانند نان و پنیر با گردو، خیار، گوجه فرنگی و مواد مشابه موارد مجاز برای عرضه در بوفه مدارس هستند. رئیس اداره سلامت و تندرستی اداره کل آموزش و پرورش خراسان رضوی گفت: غذاهای پخته مانند آش، خوراک لوبیا، عدس، فرنی و  شیربرنج نیز به شرط پخت روزانه باید در بوفه مدارس به دانش آموزان عرضه شوند.وی افزود: همچنین استفاده از لیوانها، ظروف یکبار مصرف و عرضه مواد غذایی داغ در این ظروف غیرقانونی است و عرضه خوراکیهای داغ و گرم صرفا در ظروف یکبار مصرف با پایه گیاهی قابل قبول می باشد.کشتی دار ادامه داد: بوفه های مدارس که از آنها به عنوان پایگاه تغذیه سالم یاد می شود با هدف تامین و تضمین سلامت دانش آموزان برنامه ریزی و فعال شده اند بنابراین در این چارچوب با هرگونه اقدامی که تهدید سلامتی محسوب شود به شدت برخورد می شود. وی گفت: پاستیل، انواع پیراشکی و دونات، بستنی یخی، خیارشور و انواع سس، فلافل، سمبوسه، آب میوه های دارای قند افزوده، انواع لواشک، آلوچه، چیپس، سوسیس، کالباس و انواع سالاد اولویه نیز از اقلام ممنوعه برای عرضه در بوفه مدارس هستند. رئیس اداره سلامت و تندرستی اداره کل آموزش و پرورش خراسان رضوی افزود: دو هزار و 200 بوفه در سال تحصیلی جاری در مدارس این استان مجوز رسمی دریافت کرده و تحت نظارت کامل فعالیت دارند. 10 هزار واحد آموزشی در سطح خراسان رضوی محل تحصیل یک میلیون و 200 هزار دانش آموز این استان هستند.7496/1858            "}