{"onTitr":" فرمانده انتظامی البرز:    ","titr":" اصناف به فراخوان دشمن جواب منفی دادند","describe":" کرج-ایرنا- فرمانده انتظامی البرز گفت: اصناف و کسبه این استان به فراخوان های دشمنان مبنی بر اعتصاب اهمیتی نداده و جواب منفی دادند.", "text":"به گزارش ایرنا، سردار عباسعلی محمدیان روز چهارشنبه در همایش پلیس، امنیت و اصناف که در تالار میلاد کرج برگزار شد، افزود: فراخوان هایی برای تعطیلی واحدهای صنفی مطرح شده بود که ارتباط 2 طرفه پلیس و اصناف موجب شد تا استان در این زمینه با کمترین مشکلی عبور کند.وی اضافه کرد: مردم به خوبی به این واقعیت رسیده اند که پلیس نیز از جنس خود آنها است و بایستی ارتباط 2 طرفه را حفظ کرد و همین ارتباط متقابل موجب شد تا همکاری لازم را با پلیس داشته و به فراخوان های دشمنان مبنی بر تعطیلی صنوف خود اهمیتی داده نشود.محمدیان گفت: استان البرز به دلیل تازه تاسیس بودن عقب ماندگی های زیادی دارد که این عقب ماندگی ها شامل امکانات نیروی انتظامی هم می شود.وی اظهارداشت : با وجود امکانات کم در استان مقابله با جرائم خشن از جمله سرقت های مسلحانه، قتل، آدم ربایی، تعرض های جنسی و سرقت به عنف را در اولویت قرار داده ایم و برای کشف و مهار آنها سرمایه گذاری کرده ایم.وی ادامه داد: تمام تلاش خود را انجام داده ایم تا بتوانیم  در هر لحظه دشمن در هر جایی بخواهد ضربه ای بزند آن را ناکارآمد کنیم.فرمانده انتظامی البرز اظهار داشت: کشف 110 درصد قتل های صورت گرفته امسال و قتل های مانده سال قبل، کشف 84 درصدی سرقت و زورگیری که به تبع آن شاهد کاهش این جرم نیز بوده ایم و کشف 10 تن مواد مخدر در استان از جمله اقدامات صورت گرفته در یک سال اخیر است.محمدیان گفت: در 6 ماهه دوم امسال این قول را به مردم می دهیم که بر روی جرائم خرد نیز اقدامات ویژه ای صورت گیرد.وی در بخش دیگری از سخنان خود به آشوب های دی ماه سال گذشته و مرداد امسال اشاره کرد وگفت: پلیس دراین حوادث با سعه صدر، رعایت اصول اخلاقی و قانونی عمل کرد.همایش های مشترک پلیس و اصناف استان در سال گذشته تاکنون با دستاوردهای خوبی مانند ارتقای امنیت و فرهنگ سازی در امور اجتماعی و سپردن بخشی از امور امنیتی جامعه به مردم همراه بوده است. 7414/ 6155            "}