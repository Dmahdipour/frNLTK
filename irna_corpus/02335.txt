{"onTitr":"","titr":" هلال احمر اردبیل 50 هزار نیروی آموزش دیده دارد","describe":" اردبیل - ایرنا - مدیرعامل جمعیت هلال احمر اردبیل گفت: این استان از 50 هزار امدادگر آموزش دیده برای بکارگیری در حوادث احتمالی غیرمترقبه برخوردار است.", "text":"به گزارش ایرنا ، رامین معبودی روز چهارشنبه در نشستی با امام جمعه پارس آباد مغان افزود: این نیروی داوطلب سرمایه اجتماعی هستند و جمعیت هلال احمر استان برای حفظ این سرمایه نیازمند حمایت ائمه جمعه است.او با اشاره به اینکه حضور مردم در این نهاد بشردوستانه موجب موفقیت آن شده است، اظهار داشت: اعضای داوطلب جمعیت هلال احمر حلقه اتصال بین مردم و این جمعیت هستند.وی با اشاره به اینکه جمعیت هلال احمر برای امدادرسانی حد و مرزی ندارد، گفت: هر جا دست یاری دراز شود، جمعیت هلال احمر به یاری آنها می شتابد و عملیات مختلف در داخل و خارج کشور هم نشان دهنده این ویژگی هلال احمر است.امام جمعه پارس آباد هم در این نشست با بیان اینکه عملکرد جمعیت هلال احمر استان اردبیل رضایت بخش است، گفت: متاسفانه جاده های ارتباطی پارس آباد مغان حادثه خیز بوده و شاهد حوادث مختلف در این جاده ها هستیم و جمعیت هلال احمر در امدادرسانی این حوادث حضور پررنگی دارد.حجت الاسلام سید سعید رشادی با بیان اینکه فعالیت های جمعیت هلال احمر قابل تقدیر است، افزود: حضور و فعالیت در جمعیت هلال احمر توفیق الهی است زیرا فعالیت در این جمعیت مقدس و در راه کمک به خلق خداست.استان اردبیل جز 10 استان کشور در زمینه فراوانی وقوع حوادث طبیعی به شمار می رود و هر از گاهی بروز حادثه هایی مانند زمین لرزه ، رانش زمین ، سیل ، خشکسالی ، صاعقه ، طوفان ، سرمازدگی ، برف سنگین ، سرما و یخبندان شدید خسارت و تلفاتی بر جای می گذارد. 6018/ 1257            "}