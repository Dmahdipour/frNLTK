{"onTitr":"","titr":" اقتدار دولت مرکزی اولویت خاص رئیس جمهوری جدید عراق","describe":" بغداد - ایرنا - انتخاب «برهم صالح» به عنوان رئیس جمهوری عراق، به اعتقاد قاطبه کارشناسان نقطه عطفی در روند سیاسی عراق و بارقه امیدبخشی برای حل و فصل چالش بی اعتمادی بین کردها و دولت مرکزی در بغداد است.", "text":"به گزارش ایرنا، گرچه صالح با نسل دوم فعالان سیاسی کرد در عراق بزرگ شده اما از حیث رویکرد سیاسی، کارشناسان او را در زمره نسل سوم سیاسیون کرد، قرار می دهند.نسل اولی سیاسیون کرد را باید امثال ملامصطفی و محمود البرزنجی دانست که چندان میلی به جدایی طلبی نداشتند و قائل به اصل فدرالیسم در جغرافیای عراق بودند. از سوی دیگر بخشی از نسل دومی ها که مسعود بارزانی شاخصه آنهاست، بر طبل جدایی طلبی می کوبند. این در حالی است که نسل سومی ها، رویکرد جدیدی را برای حل مشکلات کردها با دولت مرکزی عراق مطرح کرده اند.این عده که از شاخصه های آن، صالح و جریان 'نسل نو' (شاسوار عبدالله) و جنبش تغییر است، با دیدگاه نسل دومی ها اختلاف جدی دارند و از این حیث به نسل اولی ها نزدیکترند با این تفاوت که باورهای اولیه سیاسی کردهای عراق را پخته تر و به روزتر کرده اند.همین رویکرد جدید تحول خواه باعث شد تا صالح با جدایی از حزب اتحادیه میهنی کردستان عراق که اغلب رهبران آن از نسل دومی بودند، یک جریان سیاسی جدید و همسو با دغدغه های دورنی اش تحت عنوان 'ائتلاف برای عدالت و دمکراسی' در 25 شهریور 96 ایجاد کند.  صالح گرچه در رای گیری همه پرسی 2017 جدایی کردستان از عراق شرکت کرد، اما در عین حال از منتقدان بانیان آن خصوصا مسعود بارزانی رهبر حزب دموکرات کردستان عراق بود و آن را اشتباهی بزرگ دانست.** تاکید رئیس جمهوری جدید عراف بر روابط قوی با ایران از ویژگی های رفتاری رئیس جمهوری جدید عراق این است که می تواند از دوستان نزدیک جمهوری اسلامی ایران باشد و در عین حال با آمریکایی ها و اروپایی ها نیز مراوده دوستانه برقرار کند و به اعتقاد کارشناسان این امر می تواند به کاهش تنش های منطقه ای و بین المللی کمک کند.صالح چند روز قبل از برگزیده شدنش به عنوان رئیس جمهوری عراق در مصاحبه اختصاصی با ایرنا به بخشی از دیدگاه های سیاسی اش اشاره کرد که به نوعی می توان ان را مانیفست سیاسی او قلمداد کرد.وی بر ضرورت گسترش مناسبات عراق با جمهوری اسلامی ایران تاکید و همانند همیشه با ابراز علاقه مندی به تاریخ و فرهنگ غنی ایرانی و نزدیکی آن به فرهنگ کردی، از ایران به نیکی و احترام بالایی یاد کرد.صالح به صراحت از وجود و فعالیت گروهک های ضد انقلاب در شمال عراق انتقاد کرد و افزود: مخالف این اقدامات بوده و یقین داریم که دولت اقلیم کردستان عراق با همکاری دولت مرکزی برای جلوگیری از اقدامات ضد امنیتی گام های لازم را برمی دارد.به گفته وی، امنیت منطقه، امنیتی مشترک است و همه باید با همدیگر از این اقدامات ضد امنیتی جلوگیری کنند زیرا این تهدید علیه منافع عراق و همسایگان است. صالح درباره علل عدم شکل گیری دولت خدمتگزار در عراق هم گفت: عراق در طول 15 سال گذشته همواره گرفتار بحران عمیق سیاسی، اقتصادی و ضعف در اداره کشور بوده است.به گفته وی، فساد و تشتت سیاسی و نبود ارگان فعال برای خدمتگزاری به مردم سبب شده است که در عراق یک سیستم حکومت گردانی پرحاشیه شکل بگیرد.صالح راهکار تضمین عدم بازگشت گروه تروریستی داعش به مناطق سنی نشین را ارائه خدمات به مردم دانست و گفت: علاوه بر این اقدامات حفظ ارتباطات سیاسی با دوستان و همسایگان عراق می تواند در خروج عراق از بحران های کنونی کمک کند.رئیس جمهوری منتخب خاطرنشان ساخت که عراق باید تلاش کند تا تبدیل به نقطه توافق سیاسی بین قدرت های منطقه ای و بین المللی شود.*** در عراق چاره ای جز همکاری نداریم وی عراق را کشوری با تنوع قومی و مذهبی برشمرد و گفت که تاریخ مشترک از مبارزات و همکاری های سیاسی همه عراقی ها را مجبور می کند که در کنار هم به خاطر کشورشان بکوشند.این دیدگاه، شاه بیت اختلاف فکری و سیاسی او با امثال مسعود بارزانی است که اعتقاد دارد بعد از حمله داعش در تابستان 2014 چیزی به نام عراق واحد و یکپارچه دیگر وجود ندارد و باید «سایسپیکو» جدیدی در منطقه ترسیم شود.صالح تاکید دارد که وضعیت کردستان عراق و رفاه و امنیت آن در ارتباط مستقیم با امنیت و رفاه بغداد، شمال و جنوب عراق است و باید درک کنیم که اگر در قالب یک پروژه ملی با همدیگر کار نکنیم تامین خواسته های عراقی ها با همه تنوع میان آنها، بسیار سخت خواهد بود.به گفته وی، تجربه داعش بهترین نمونه در این راستا است زیرا همه فکر می کردند که داعش برای شیعیان آمده اند اما عملا کردها، مسیحیان و حتی خود سنی ها قربانی اقدامات تروریستی آنها شدند.صالح برخلاف جدایی طلبان در اربیل تاکید دارد که منافع و اهداف و آرزوهای مردم عراق در هم تنیده است و باید دولتمردان جدید با این منطق در راس قدرت قرار گیرند تا عراق به سرزمینی برای همه عراقی ها تبدیل شود. رئیس جمهوری منتخب عراق همانند 'جلال طالبانی' و 'فواد معصوم' روسای جمهوری قبل از خود که جزو معلمان سیاسی او نیز محسوب می شوند، اعتقاد و احترامی خاصی برای مرجعیت عالی دینی در نجف اشرف قائل است.وی تاکید دارد که مرجعیت نجف در تاریخ عراق همواره مرکز اعتدال، تسامح و تضمینی برای همزیستی مسالمت آمیز بین مردم این کشور بوده است.صالح معتقد است که روابط اربیل و بغداد را نباید تنها در قالب کانال های رسمی تعریف کرد، بلکه ارتباطات اقتصادی، اجتماعی و فرهنگی کردستان عراق با سایر بخش های عراق را از اهمیتی خاص می داند.صالح 58 ساله، شاید نخستین رئیس جمهوری عراق باشد که سن و سال نسبتا جوانی دارد و قرار است در چهار سال آینده زبان حال این کشور در محافل بین المللی و منطقه ای باشد. گرچه پست ریاست جمهوری از حیث قانون اساسی یک پست تشریفاتی به شمار می رود که مهمترین مسئولیت اش صیانت از قانون اساسی است، اما اعتقاد این است که عملگرایی و اثرگذاری این سمت بستگی به شخصیتی دارد که آن را به دست می گیرد و بسیاری از کارشناسان عراقی پیش بینی کرده اند که این منصب در دوره برهم صالح فعال و پرنشاط است.رئیس جمهوری جدید پیشنهاد کننده طرح های مهمی در حوزه عدالت و توسعه و پیشرفت اقتصادی و فرهنگی عراق و تقویت آشتی ملی و فراتر از آن، صلح و آرامش در عموم منطقه بوده است.از صالح به عنوان چهره ای کُرد یاد می شود که توانسته است در طول حیات سیاسی خود، به خاطر نوع شخصیت نسبتا شوخ طبع با فرهنگ، روشنفکر و تحول طلبی که دارد، شبکه وسیعی از روابط داخلی و خارجی را ایجاد کند.*** صالح از دوستان عادل عبدالمهدی نخست وزیر جدید عراق استرئیس جمهوری جدید عراق در بغداد نیز جزو دوستان نزدیک همه احزاب به شمار می رود که به خاطر انعطاف پذیری سیاسی بالا و تاکید مکرر او بر ضرورت ماندن اقلیم کردستان در جغرافیا و تمامیت ارضی عراق مورد احترام و تقدیر همه جناح ها در بغداد است.صالح جزو دوستان نزدیک 'عادل عبدالمهدی' نخست وزیر جدید عراق است که با توجه به تجربه های موفق همکاری این دو در برهه 2005 تا 2010 انتظار می رود، دوره ریاست جمهوری صالح توام با همراهی بالایی با عبدالمهدی باشد به ویژه که عبدالمهدی اعتقاد به کار تیمی هماهنگ و همدل در اداره کشور دارد.از صالح به عنوان انسانی یاد می شود که به رغم کرد بودن اما زبان عربی را به صورت مسلط و سلیس تکلم می کند و علاوه بر زبان کردی (زبان مادری) به فارسی و انگلیسی نیز مسلط است. *** صالح تئوریسین ائتلاف منطقه ای استدر عرصه منطقه ای و بین المللی نیز صالح پیشنهاد دهنده طرحی ویژه برای ایجاد ائتلاف منطقه ای به منظور حفظ آرامش و صلح است.به اعتقاد او، این ائتلاف منطقه ای و بین المللی بایستی متشکل از جمهوری اسلامی ایران، عراق، شورای همکاری خلیج فارس، اردن، سوریه، ترکیه و پنج عضو شورای امنیت سازمان ملل باشد.صالح معتقد است که این ائتلاف باید با مرکزیت عراق اداره شود تا بتواند صلح و آرامش و توسعه پایدار را در منطقه ایجاد کند.اکنون صالح به این پست مهم رسیده و با توجه به اینکه پیشنهاد دهنده طرح های مختلفی برای توسعه بوده چهار سال فرصت دارد تا ایده های خود را با همکاری پارلمان و هیات دولت عراق به منصه ظهور برساند و از این رهگذر عدالت، دمکراسی و توسعه را برای عراق و آرامش و ثبات را برای منطقه به ارمغان بیاورد. خاورم *10*353*380*            "}