{"onTitr":" روشن در گفت وگو با ایرنا:    ","titr":" شفر به جای بازیکنان خارجی ضعیف از جوانان باانگیزه استفاده کند","describe":" تهران - ایرنا - پیشکسوت  باشگاه استقلال معتقد است که «وینفرد شفر» سرمربی آبی پوشان پایتخت می بایست به جای استفاده  از بازیکنان خارجی ضعیف، از نفرات جوان و باانگیزه در این تیم استفاده کند.", "text":"«حسن روشن» روز چهارشنبه در گفت وگو با خبرنگار ایرنا اظهار داشت: استقلال در دو بازی لیگ برتر و جام حذفی مقابل نفت مسجد سلیمان عملکرد خوبی داشت و توانست به 2 پیروزی ارزشمند دست یابد و تا حد زیادی هم از زیر بار روانی و استرسی که برای عدم نتیجه گیری این تیم وجود داشت، خارج شود.او افزود: در مسجد سلیمان آن چه کاملا مشهود بود عملکرد بازیکنان جوان و مستعد استقلال است که توانستند توانایی های فنی شان را به نمایش گذاشته و به خوبی جواب اعتماد کادر فنی استقلال را بدهند، «الله‌یار صیادمنش» و «مهدی قائدی» پس از اینکه جواز حضور در ترکیب ثابت استقلال را به دست آوردند، با زدن گل نشان دادند که باید بیشتر به آن ها بها داده شود.روشن با اشاره به کیفیت پایین بازیکنان خارجی استقلال تصریح کرد: متاسفانه تا این جای مسابقاتی که استقلال در لیگ برتر، جام حذفی و لیگ قهرمانان آسیا برگزار کرده، عملکرد خوبی از بازیکنان خارجی استقلال مشاهده نکردیم و سطح فنی شان بسیار پایین بوده است.پیشکسوت استقلال خاطرنشان ساخت: استقلال بازیکنان جوانی دارد که می توانند در آینده به فوتبالیست های خوبی تبدیل شوند و اگر جای مربیان این تیم بودم حداقل به جای استفاده از بازیکنان ضعیف خارجی به جوان ترها بازی می دادم تا بتوانند تجربه اندوزی کنند، این اتفاق به سود استقلال و آینده باشگاه است.او تاکید کرد: متاسفانه برای جذب فوتبالیست خارجی معیار و متری وجود ندارد و بازیکنانی با قراردادهای چند صد هزار دلاری جذب استقلال می شوند که در حد و اندازه های این باشگاه نیستند.روشن در پاسخ به این پرسش که استقلال می تواند در لیگ برتر به جمع تیم های مدعی قهرمانی بازگردد، یا خیر گفت: استقلال باید نگرش تازه ای را پیش روی خود ترسیم کند. هنوز هفته های زیادی از مسابقات لیگ برتر باقی مانده است و هر تیمی می تواند امتیازات از دست رفته خود را جبران کند. شفر نسبت به فصل گذشته تفاوت زیادی کرده است و او باید آرامش خود را روی نیمکت استقلال حفظ کند.پیشکسوت استقلال یادآور شد: آرامش بر روی نیمکت استقلال وجود ندارد و این عدم آرامش به زمین منتقل می شود، بسیاری از مواقع مشاهده می کنیم جو ناآرام روی نیمکت استقلال حاشیه ساز می شود.روشن در پایان گفت: سید حسین حسینی جوان با استعداد و توانایی است و می تواند سال های سال دروازه بان شماره یک استقلال باشد، او باید به جای پرداختن به مسائل حاشیه ای تمرکزش را  بر روی تمرینات خود بگذارد و بتواند به آن چه استحقاقش را دارد، برسد.تیم فوتبال استقلال تهران هم اکنون با کسب 11 امتیاز در رده هفتم جدول رده بندی لیگ برتر باشگاههای ایران قرار دارد. ورزشی **م.ت**1597            "}