{"onTitr":" نماینده اردکان:    ","titr":" نیروی انتظامی در مواجهه با مردم، صبورانه عمل کند","describe":" یزد - ایرنا - نماینده مردم اردکان در مجلس شورای اسلامی گفت: نیروی انتظامی با درک مشکلات اقتصادی، در مواجهه با مردم، صبورانه و باتدبیر عمل کند.", "text":"به گزارش دفتر روابط عمومی این نماینده، محمدرضا تابش روز شنبه در ملاقات با سردار میرحیدری فرمانده انتظامی استان یزد، پلیس را حافظ امنیت مردم، حامی ملت و نماد اقتدار نظام دانست و افزود: حوزه مسئولیت های پلیس گسترده است و برای ایفای شایسته این وظایف حساس و مهم باید نیروی انتظامی بر مدار علم و اخلاق حرکت کند و برخوردار از بهترین ابزار و مدرن ترین تجهیزات باشد.عضو کمیسیون برنامه و بودجه مجلس با تاکید بر اینکه نیروهای انتظامی نباید دغدغه تامین معیشت داشته باشند اضافه کرد: دولت و مجلس همیشه خود را موظف به حمایت از پلیس دانسته و برای تقویت اعتبارات و تامین تجهیزات مورد نیاز آن، آنچه در توان داشته کوتاهی نکرده اند.نایب رئیس فراکسیون امید مجلس با توجه به حوادث اخیر در کشور و وقوع برخی نا آرامی ها و اعتراضات خیابانی تصریح کرد: اقدام حرفه ای پلیس در مواجهه با معترضین و جدا کردن صف مردم که به برخی رویه ها و نابسامانی ها اعتراض داشتند، از آشوبگرانی که قصد برهم زدن آرامش کشور را داشتند نشان داد که این پلیس از مهارت و توانمندی لازم در دفاع از حقوق مردم و تامین امنیت و آسایش آنان برخوردار است.تابش اظهار داشت: نیروی های انتظامی و امنیتی در مواجهه با مردم خصوصا در شرایط فعلی که مشکلات اقتصادی آنان را  نظر معیشتی تحت فشار قرار داده، باید صبور باشند و با تدبیر عمل نمایند.عضو شورای پول و اعتبار یادآور شد: در این شورا برای حل مشکلات پیش آمده برای بانک قوامین، در چند مرحله تصمیمات خوبی اتخاذ شده و امیدوارم در آینده نزدیک، عمده مشکل مرتفع گردد.نماینده اردکان همچنین با تشکر از زحمات سردار کاکاوند فرمانده سابق ناجا در استان و آرزوی موفقیت برای سردار میرحیدری فرمانده جدید، به برخی از نیازهای نیروهای انتظامی این شهرستان اشاره کرد و لزوم ارتقای ناجا در اردکان را یادآور شد و خواستار پیگیری موضوعات درون استانی آن از طرف سردار میرحیدری شد.سردار محمدرضا میرحیدری فرمانده جدید نیروی انتظامی استان یزد نیز با تشکر از حضور و مساعدت های نماینده مردم اردکان به مجموعه نیروی انتظامی کشور بخصوص از طریق کمیسیون بودجه مجلس، به ارائه برنامه ها و مسائل پیش روی استان در حوزه های انتظامی و اجتماعی پرداخت.مرکز شهرستان 98 هزار نفری اردکان در 60 کیلومتری شمال شهر یزد قرار دارد. 7544/ 6197            "}