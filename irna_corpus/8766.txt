{"onTitr":" استاندار اصفهان:    ","titr":" طرح بازچرخانی آب در زاینده رود به توسعه گردشگری کمک می کند","describe":" اصفهان - ایرنا - استاندار اصفهان گفت: طرح بازچرخانی آب در زاینده رود در کنار حفاظت از آثار تاریخی ، به توسعه گردشگری  اصفهان و کشور کمک شایانی خواهد کرد.", "text":"استاندار اصفهان پیشتر از تدوین طرح گردش و برقراری جریان آب در رودخانه زاینده رود با اجرای بیش از 52 کیلومتر لوله گذاری و استفاده از حداقل منابع آبی موجود در استان خبر داد که در آن سهم آب هر شهرستان واقع در مسیر رودخانه در سال هایی که محدودیت آبی وجود دارد، از طریق لوله انتقال می یابد و از این روش آبی در رودخانه جاری می شود. به گزارش ایرنا، محسن مهرعلیزاده روز پنجشنبه در شورای برنامه ریزی استان اصفهان  جلوگیری از فرونشت زمین، کاهش انتشار ریز گردها، بهبود وضعیت اجتماعی، حفظ درختان کهنسال اطراف رودخانه را از دیگر مزایای طرح بازچرخانی آب در زاینده رود برشمرد.وی اظهارداشت: آب مورد نیاز برای اجرای طرح بازچرخانی در بستر زاینده رود که حداقل 30 و حداکثر 60 میلیون متر مکعب است، از  بالادست این رودخانه تامین می شود و از پساب در اجرای طرح یاد شده استفاده نخواهد شد.استاندار اصفهان انضباط در برداشت از منابع آبی را بسیار مهم و ضروری خواند و گفت: برای رصد و کنترل حقابه ها و جلوگیری از برداشت های غیرقانونی در بالادست زاینده رود طرحی تدوین شده که بر مبنای آن از سد های چم آسمان تا نکوآباد  (واقع در غرب اصفهان) به طول 42 کیلومتر لوله گذاری انجام می گیرد، تا ضمن جلوگیری از برداشت خودسرانه، حقابه هر منطقه به صورت عادلانه در اختیار کشاورزان قرار گیرد.مهرعلیزاده در ارتباط با تونل و سد کوهرنگ 3 نیز خاطرنشان کرد: این پروژه که مدتی متوقف بود از 17 فروردین امسال دوباره کلید خورد و اگر چه پیمانکار برای تکمیل سه ساله آن قول داده است، اما تاکید ما بر اتمام این طرح در مدت یکسال و نیم است.وی در ادامه گفت که اعتبارات این طرح تامین شده و قرار است اجرا کنندگان در سه شیفت کاری فعالیت خود را ادامه دهند.استاندار اصفهان  با بیان اینکه ورودی و حجم اضافه شده به حوضه آبریز زاینده رود طی سال های گذشته همواره با کاهش روبه رو بوده است، افزود: این حجم در سال آبی گذشته که 31 شهریور امسال پایان یافت فقط 530 میلیون متر مکعب بود که نسبت به مدت مشابه گذشته حدود 50 درصد کمتر شده است.به گفته مهرعلیزاده اجرای طرح های آبی در استان همچون بهشت آباد، انتقال آب از خلیج فارس و کوهرنگ 3 از اهمیت بالایی برخوردار بوده  و برای اجرای آن ها بطور جدی برنامه ریزی شده است.استاندار اصفهان با تاکید بر اینکه این خطه همواره نیازمند طرح های آبی جدید است، گفت: هر زمان طرح جدیدی اجرا نشده این منطقه با مشکلات عدیده روبه رو شده، بنابراین باید پذیرفت که طرح های آبی علمی و کارشناسی شده لازمه استان است.وی تغییر الگوی کشت، اشتغال جایگزین، جمع آوری پساب، احداث گلخانه های جدید و صنایع جایگزین را از جمله طرح هایی برشمرد که برای کاهش زیان های خشکسالی تدوین و بخش هایی از آن اجرایی شده است.مهرعلیزاده درباره درخواست حسینعلی حاجی دلیگانی نماینده مردم شهرستان شاهین شهر، میمه و برخوار در مجلس شورای اسلامی مبنی بر حل مشکلات آبی منطقه برخوار اصفهان، تاکید کرد که ظرف مدت دو هفته طرح های مرتبط رصد و در جلسه ای در استانداری با حضور مسوولان مربوطه این موضوع تحلیل و بررسی شود.استاندار اصفهان  همچنین پیرامون صحبت های حمیدرضا فولادگر نماینده مردم اصفهان در مجلس مبنی بر ضرورت بررسی های بیشتر طرح های آبی در استان اصفهان گفت: مشاوران و کارشناسان مختلفی در این ارتباط اظهارنظر کرده اند و دیدگاه های متخصصانه و مشورتی لحاظ شده است.استاندار در ادامه تصریح کرد که همه استان در مقوله آب از حق برابر برخوردارند و تبعیض در این منطقه هیچ جایگاهی نخواهد داشت. شورای مدیریت و برنامه ریزی استان اصفهان روز پنجشنبه به ریاست استاندار و با حضور مدیران کل دستگاه ها و نهادهای مختلف  برگزار شد.6020/ 6022            "}