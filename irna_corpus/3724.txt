{"onTitr":" بازی های پاراآسیایی 2018؛    ","titr":" وزنه بردار دسته 65 کیلوگرم از دنیای قهرمانی خداحافظی کرد","describe":" جاکارتا - ایرنا - «حمزه محمدی» وزنه بردار دسته 65 کیلوگرم ایران بعد از کسب مدال برنز در بازی های پاراآسیایی 2018 جاکارتا، از دنیای قهرمانی خداحافظی کرد.", "text":"به گزارش ایرنا، محمدی امروز (سه شنبه) در رقابت های این دسته در دو حرکت خود به ترتیب موفق به مهار وزنه های ١٨١ و ١٨٥ کیلوگرم شد. او در حرکت سوم در مهار وزنه ١٩٠ کیلوگرم ناکام ماند تا به مدال برنز بسنده کند.محمدی در بازیهای آسیایی 2010 گوانگژو چین به مدال طلا و در بازیهای آسیایی 2014 اینچئون به مدال نقره دست یافته بود.محمدی در مورد این مسابقه گفت: رقابت سختی داشتم و می دانستم باید در انتخاب وزنه هایم دقت کنم ،اما موضوعات دیگری نیز در زمان رقابتم وجود داشت که باعث شد نتوانم مدال نقره را قطعی کنم.او افزود: متاسفانه تعداد زیادی از وزنه هایی که رقبای من می زدند، خطا بود، اما داوران به راحتی دو چراغ سفید به آن می دادند که جای تعجب داشت. اگر یکی از همان خطاها را می گرفتند، من نایب قهرمان می شدم. البته باید بگویم با وزنه مشترک با وزنه بردار هندی به این مقام رسیدم، اما وزنم کمتر از او بود. وزنه بردار هندی نیز تلاش زیادی داشت و این در حالی است که او را هرگز در گذشته ندیده بودم. محمدی در پایان گفت: در پاراآسیایی 2010 گوانگژو طلا گرفتم. در پاراآسیایی 2014 صاحب مدال نقره شدم و اینجا بعد از کسب مدال برنز، از آنجا که کلکسیون مدال هایم کامل شده، از ورزش قهرمانی خداحافظی می کنم. امیدوارم توانسته باشم در این سال ها افتخارات خوبی را برای کشورم کسب کرده باشم و مردم از تلاش هایم رضایت داشته باشند.سومین دوره بازی های پاراآسیایی 2018 در روزهای 14 تا 21 مهر با حضور 2 هزار 880 ورزشکار از 41 کشور در 18 رشته ورزشی به میزبانی جاکارتا برگزار می شود. در این بازی ها ٦٨٥ مدال توزیع می شود که از این تعداد ٣٠٠ نشان برای زنان، ٣٤٣ مدال برای مردان و ٤١ گردن آویز در میکس و تیمی است. ایران با 209 ورزشکار و در 13 رشته ورزشی راهی سومین دوره بازی های پاراآسیایی 2018 جاکارتا شده است.ورزشی**2052**1067**1584            "}