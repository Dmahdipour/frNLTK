{"onTitr":" ستاد مدیریت  بحران :    ","titr":" البرزی ها  خطرات  بارش های سیلابی را جدی بگیرند","describe":" کرج-ایرنا- مدیرکل مدیریت بحران استانداری البرز با اشاره به اخطاریه ستاد مدیریت بحران کشور و احتمال بارش های سیلابی گفت: ساکنان البرز برای پیشگیری از خطرات این بارش ها  الزامات ایمنی را رعایت کنند.", "text":"مهدی مهرور روزجمعه در گفت وگو با ایرنا افزود: براساس اخطاریه سازمان هواشناسی به سبب فعالیت سامانه بارشی و پیش بینی  وزش باد شدید و بارش باران و تگرگ ، دستگاه های امدادی البرز به حالت آماده باش درآمده اند.وی ادامه داد: از فرمانداران، شهرداران و اعضای شورای مدیریت بحران استان البرز انتظار می رود که تدابیر پیشگیرانه را اتخاذ کنند.مهرور گفت: طبق پیش بینی هواشناسی  سامانه بارشی سبب آبگرفتگی معابر عمومی و سیلابی شدن مسیل ها و طغیان  رودخانه های البرز از عصر امروزمی شود.وی ادامه داد: با گذر جبهه سرد و سرمایش هوا در مناطق مرتفع البرز احتمال بارش برف  در ارتفاعات دور از انتظار نیست.مهرور گفت: از روز شنبه تا یکشنبه مسیر جاده های کوهستانی بخصوص گردنه ها مه آلود پیش بینی می شود و به احتمال بسیار موجب کندی یا اختلال در ترافیک جاده ای این مناطق خواهد شد، بنابراین حفظ آمادگی و اتخاذ تدابیر و تمهیدات لازم از سوی مسئولان ذیربط ضروری است.این مسئول اضافه کرد: انجام اقدامات بازدارنده و بلادرنگ از جمله صدور پیش آگاهی از طریق رسانه های محلی ( استانی و شهرستانی ) و مسئولان محلی برای ساکنان مناطق تحت تاثیر به ویژه کشاورزان ، دامداران ، عشایر و حاشیه نشینان رودخانه ها ضروری است.وی از مردم ، مسافران و عشایر استان خواست از اسکان موقت در بستر و حریم رودخانه ها ، مکان های مرتفع و تپه ها ، زیر درختان ، سیم برق هوایی ، لوله ها ، فنس های فلزی و پهنه های آبی  خودداری کنند ضمن آنکه انتقال احشام به مراتع دامنه کوه ها با خطراتی مانند سیلاب و برخورد آذرخش همراه است.مهرور افزود: لایروبی قنوات ، رودخانه ها ، کانال ها ، انهار و زیر پل ها و همچنین رفع آبگرفتگی معابر درون شهری و جاده های برون شهری نیز مورد تاکید است.وی خاطرنشان کرد: خودداری از سفرهای غیرضروری درجادهای کوهستانی و دامنه های پرشیب به دلیل احتمال ریزش سنگ و پیش بینی مکانهای امن جهت اسکان موقت ( تا رفع شرایط اضطراری ) ضرورت دارد.مهرور، در پایان ایجاد هماهنگی بین نیروی انتظامی ، دستگاههای امدادی ، ایمنی ، خدماتی و نیروهای مردمی را از اهم امور عنوان کرد.بارش های سیلابی در سال های گذشته با خطرات جانی و خسارات مالی در البرز همراه بوده است.8029/ 6155            "}