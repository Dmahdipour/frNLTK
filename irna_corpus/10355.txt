{"onTitr":"","titr":" جشنواره ملی عکس زعفران در تربت حیدریه و زاوه برگزار می شود","describe":" تربت حیدریه- ایرنا- چهارمین جشنواره ملی عکس زعفران تربت حیدریه و زاوه روزهای 18 تا 22 آبان ماه امسال به میزبانی این دو شهرستان زعفران خیز در جنوب خراسان رضوی برگزار می شود.", "text":"دبیر جشنواره روز چهارشنبه در این خصوص به خبرنگار ایرنا گفت: همچون دوره های پیشین جشنواره با هدف معرفی زعفران به عنوان محصول پایه این خطه خراسان که بزرگترین تولید کننده طلای سرخ در جهان است و نیز کمک به افزایش سرانه مصرف زعفران برپا می شود. سلیمان گلی معرفی این پایگاه مهم تولید و عرضه زعفران، ثبت و مستند‌سازی مراحل مختلف برداشت و فرآوری و بسته ‌بندی این محصول را از دیگر اهداف جشنواره ذکر و بیان کرد: این رویداد فرهنگی توسط انجمن عکاسان اداره فرهنگ و ارشاد اسلامی تربت حیدریه برای چهارمین سال پیاپی برگزار می شود. وی به موضوعات جشنواره عکس زعفران نیز اشاره و بیان کرد: 'زعفران برداشت فرآوری و بسته بندی، زعفران داروی گیاهی هزاره سوم، زعفران عامل شادی و نشاط، زعفران غذاها، نوشیدنیها و محصولات جانبی، زعفران گل سلامتی، زعفران ایرانی در عرصه جهانی، زعفران عامل اشتغال و توسعه ارزشهای اقتصادی و فرهنگی روستا، زعفران بهداشت و افزایش بازده تولید، زعفران در هنرهای اصیل ایرانی و اسلامی، زعفران صنعتی، زعفران یک تجارت عادلانه، زعفران و مزارع ارگانیک آرمانی' از جمله این موضوعات هستند. او افزود: جشنواره در دو بخش اصلی و جنبی برگزار و امسال دست عکاسان را باز گذاشتیم تا از هر موضوع مرتبط با زعفران عکاسی کنند و خود را محدود به مزارع زعفران نکنند. شرکت کنندگان در بخش اصلی یا حضوری با دوربینهای دیجیتال و تنها از مزارع مورد نظر جشنواره مجاز به تهیه تصویر هستند اما در بخش جنبی یا غیرحضوری می توانند با هر نوع دوربین و حتی تلفن همراه از مزارع شهر و استان خود عکس تهیه و ارسال کنند. وی آخرین مهلت ثبت نام برای شرکت در جشنواره را 28 مهر ماه جاری و محل مراسم پایانی جشنواره را در تربت حیدریه اعلام و بیان کرد: ساعد نیک زات، کیارنگ علایی و شادی قدیریان سه داور جشنواره هستند. علاقه مندان به شرکت ضمن آنکه باید در نظر داشته باشند حجم هر عکس ارسالی از یک مگابایت بیشتر نباشد برای کسب اطلاعات تکمیلی می توانند با دبیرخانه جشنواره به آدرس اینترنتی Saffronfestival4@yahoo.com مراجعه کنند. یکی از شاخصترین محصولات کشاورزی شهرستان تربت حیدریه که در ایران و جهان رتبه نخست را به خود اختصاص داده زعفران است. تولید زعفران یکی از مهمترین منابع اشتغال و درآمد تربت حیدریه می باشد زیرا برای حدود 400 هزار نفرروز طی مراحل کاشت، داشت و برداشت این محصول اشتغال ایجاد می کند. تعداد بهره برداران بخش کشاورزی زاوه نیز 17 هزار نفر است که بالغ بر 90 درصد آنها به کشت زعفران مشغول هستند. به ازای هر هکتار زمین زعفران در زاوه 220 نفرروز مشغول کار هستند که در کل 70 هزار نفر اشتغال مستقیم و دو تا سه برابر این رقم اشتغال غیرمستقیم به دست می آید. 6121/1858            "}