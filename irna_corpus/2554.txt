{"onTitr":" نماینده ولی فقیه در استان مرکزی:    ","titr":" گسترش وحدت ملی باید محور راهبردهای مدیریتی باشد","describe":" اراک - ایرنا - نماینده ولی فقیه در استان مرکزی گفت: گسترش وحدت و یکپارچگی ملی به عنوان اساس اقتدار کشور باید محوریت راهبردهای مدیریتی را تشکیل دهد.", "text":"به گزارش ایرنا، آیت الله «قربانعلی دری نجف آبادی» روز چهارشنبه در کلاس درس اخلاق مدیران استان مرکزی افزود: وحدت و یکپارچگی ملی عامل اصلی اقتدار و عظمت نظام اسلامی در حیات 40 ساله بوده است و اکنون نیز با گسترش وحدت ملی می توان ساختار تهدید و توطئه دشمنان را در هم شکست. وی ادامه داد:  رعایت موازین اسلامی از قبیل برخورداری از وجدان کاری، احترام به حقوق ملت و پرهیز از احتکار و گران فروشی و اخلاقمداری در بین کسبه از دیگر عوامل موفقیت در نظام اسلامی است که باید در جامعه جاری شود. امام جمعه اراک اظهار داشت: تقوا، صداقت و تعهد بالا در رفتار و کار خصیصه محوری مدیران و فعالان اقتصادی و کسبه در نظام اسلامی است و این تکالیف باید با وسواس دنبال و نهادینه شود.آیت الله دری نجف آبادی اضافه کرد: ولایت فقیه سرمایه بزرگ نظام اسلامی است و خداوند متعال این نعمت ارزشمند را به ملت ایران ارزانی داشته و در تاریخ انقلاب اسلامی ابتدا رهبری امام راحل و سپس مقام معظم رهبری عامل عزت و افتخار ملت ایران بوده است. وی تاکید کرد: ملت ایران باید شاکر نعمت ولایت فقیه باشند و برای حفظ ارزش های اسلامی و انقلابی پشتیبانی و صیانت از معظم له را سرلوحه امور قرار دهند. نماینده ولی فقیه در استان مرکزی بیان کرد: تکبر، حسد و تعصب آفت در کمین جامعه است که ارزش های والای انسانی و اسلامی را تخریب می کند و همه باید آگاهانه در منزوی کردن این خصایص رذیل گام بردارند. آیت الله دری نجف آبادی اظهار داشت: تعصبات خشک قومی، مذهبی و قبیله ای همواره آسیبی بزرگ در راستای وحدت و یکپارچگی ملی بوده و تنها راه مقابله با این آسیب بزرگ حرکت آحاد جامعه در مسیر صیانت از منافع ملی است. وی در بخش دیگری از سخنان خود برنامه ریزی برای برگزاری  آیین پیاده روی اربعین حسینی را تکلیف دستگاه های اجرایی استان عنوان کرد و گفت: این آیین معنوی نمادی برای جهان اسلام است که پیام وحدت، همگرایی و آزادی خواهی را در خود دارد. امام جمعه اراک خاطرنشان کرد: اجتماع عظیمی که از مسلمانان در ایام اربعین حسینی در عراق تشکیل می دهند در هیچ جای جهان سابقه ندارد و هر سال شماری از اقلیت های مذهبی نیز متقاضی شرکت در این آیین بوده اند که این مهم عظمت فرهنگ عاشورایی را می رساند. آیت الله دری نجف آبادی گفت: تامین امنیت و نظم کامل برای راهپیمایی اربعین تکلیفی مهم برای تمامی ارکان اجرایی و انتظامی و امنیتی است و باید بهترین شرایط برای زایران حسینی در این ایام فراهم باشد. درس اخلاق مدیران استان مرکزی هر 2 هفته یکبار روزهای چهارشنبه در محل بیت نماینده ولی فقیه در این استان برگزار می شود. 3017/6013/            "}