{"onTitr":"","titr":" آیت الله مکارم شیرازی:همه در ایجاد گرانی سهم دارند","describe":" قم- ایرنا- آیت الله ناصر مکارم شیرازی از مراجع تقلید با اشاره به مساله گرانی در کشورگفت: مردم مشکلات را گردن دولت و دولت به گردن مردم می اندازد ، درحالیکه وقتی حساب می کنیم ، می بینیم همه در ایجاد گرانی سهم دارند.", "text":"به گزارش ایرنا، وی روز چهارشنبه در آغاز جلسه درس خارج فقه در مسجد اعظم قم افزود: به جای این که مشکل را به گردن یکدیگر بیندازید، سهم خود را در ایجاد مشکل بپذیرید و اصلاحات را از خود شروع کنید.وی با اشاره به مشکلاتی که گرانی برای مردم ایجاد کرده ، اظهار داشت: افرادی که می خواهند اجاره خانه بدهند، جهیزیه تهیه کنند، بدهی خود را ادا نمایند، مخارج اولیه زندگی، تحصیل و درمان خود را بپردازند، به دلیل بالا رفتن قیمت ها ناتوان شده اند.آیت الله مکارم شیرازی تصریح کرد: بدون شک دولت در این گرانی بی تقصیر نیست؛ بازار  اولیه ارز درست می کند، بعد بازار ثانویه و اخیرا بازار ثالثه هم درسته کرده که مبادا قیمت ارز از 10 هراز تومان کمتر شود.وی گفت: دولت باید صادقانه با مردم صحبت و مشکلات را بیان کند.آیت الله مکارم شیرازی بیان کرد: از طرفی هم عده ای از مردم تا می بینند قیمت دلار افزایش یا کاهش یافته برای خرید آن صف می کشند که این مساله مشکل آفرین است یا عده ای از کسبه وقتی می شنوند که کالایی گران شده آن را پنهان می کنند.وی افزود: حدود سه هزار انبار احتکاری شناسایی و پلمپ شده، پلمپ چه فایده ای دارد! باید کالاها را آزاد کنند تا به قیمت عادلانه به بازار بیاید.*قوانین قضایی ما ناقص است آیت الله مکارم شیرازی خاطرنشان کرد: پلمپ می کنند چون قوانین قضایی ما ناقص است و نمی شود کاری کرد؛ باید یکی یکی پرونده تشکیل و حکم شود؛ عده ای از این راه در گرانی ها مقصر هستند.وی افزود: حکم شرعی این است در صورتی که کالایی را احتکار کنند، باید در انبارها باز شود و کالاها در اختیار مردم قرار گیرد و در این راستا باید حکم کلی به دولت داده شود که این انبارها را باز نمایند و کالاها به قیمت عادلانه بین مردم توزیع شود.وی ادامه داد: وقتی می گویند کالایی کمیاب شده، عده ای هم اگر احتیاج به یک عدد از آن کالا دارد، 10 عدد می خرند؛ بنابراین قبول کنیم که هر کسی در مشکل اجتماعی ما سهمی دارد.آیت الله مکارم شیرازی گفت: عده ای هم خودشان را راحت می کنند و مشکلات را گردن خارجی ها می اندازند؛ در حالی که اگر هر فرد، جناح و گروه اصلاحات را از خودش شروع کند، مشکل حل می شود، والا اگر فرا فکنی کنند و بگویند فلانی مقصر است و ما بی تقصیر هستیم و هر کسی مسیر خود را ادامه دهد، مشکل همچنان باقی می ماند.وی تاکید کرد: باید صادقانه با مشکلات برخورد کرد، یعنی انسان سهم خود را در ایجاد مشکل بپذیرد، اما وقتی به گردن دیگران بیندازیم برخورد صادقانه نیست و مشکل هم حل نمی شود./2085/ 6133/            "}