{"onTitr":"","titr":" اعلام نشانی و کد پستی به ثبت احوال الزامی است","describe":" بوشهر- ایرنا- معاون وزیر کشور گفت: مردم باید نشانی و کد پستی خود را برای ثبت نشانی قانونی به ثبت احوال ارائه کرده و هرگونه تغییر در آن را به ثبت احوال اعلام کنند.", "text":"به گزارش ایرنا، حمید درخشان نیا روز یکشنبه در آئین تکریم و معارفه مدیرکل ثبت احوال استان بوشهر افزود: اگر این تغییر اعلام نشود خدمات هویتی که دولت به افراد ارائه می کند با مشکل روبرو می شود. رئیس سازمان ثبت احوال درباره حذف فتوکپی گفت: از امسال طرح حذف فتوکپی آغاز شده و افراد با مراجعه به دستگاه های دولتی و بانک ها نیازی به ارائه فتوکپی مدارک هویتی خود ندارند و همان دستگاه به صورت الکترونیکی از طریق پایگاه اطلاعات جمعیت سازمان ثبت احوال اطلاعات را دریافت می کند و این کار باعث سرعت، راحتی و کاهش هزینه های مردم می شود. وی تاکید کرد: برنامه حذف کپی در استان های خوزستان، سمنان و قم به صورت کامل اجرا شده و تلاش می شود بزودی این برنامه درهمه استان های کشور عملیاتی شود. درخشان نیا گفت: تلاش می شود با توسعه زیرساخت ها درسازمان ثبت احوال و سایر دستگاه های اجرایی زمینه ایجاد دولت و شهر الکترونیک در کشور فراهم شود. وی اضافه کرد: امروز سازمان ثبت احول نسبت به گذشته از سنتی به مکانیزه تغییر کرده و از جمله دستگاه هایی است که با زیرساخت هایی که دارد هیچ کاری در آن به صورت دستی انجام نمی شود. درخشان نیا بیان کرد: امروز با راه اندازی پایگاه اطلاعات جمعیتی کشور اطلاعات هویتی همه ایرانیان ثبت و به روز رسانی می شود و به این وسیله کوچکترین اختلالی در هویت افراد اتفاق افتد به صورت برخط و آنلاین تطبیق داده می شود. وی تاکید کرد: با راه اندازی پایگاه اطلاعات جمعیتی کشور و به روز رسانی آن امنیت در جامعه ایجاد و جلو جعل و فساد گرفته می شود. معاون سیاسی، امنیتی و اجتماعی استانداری بوشهر گفت: دستیابی به توسعه بدون توجه به تغییرات جمعیتی ممکن نیست. مجید خورشیدی افزود: هر کشوری که بخواهد در مسیر توسعه گام بردارد باید تغییرات جمعیتی را به عنوان مبنا و اساس برنامه ریزی مد نظر قرار دهد. وی با تاکید برانیکه دست یابی به هر گونه توسعه بدون توجه به تغییرات جمعیتی امری محال است اضافه کرد: تغییرات اجتماعی روند کندی دارد اما اثرات آن عمیق و ماندگار است از این رو حتی سرمایه گذاری اقتصادی نیز برای موفقیت، نیازمند توجه به تغییرات جمعیتی است. خورشیدی گفت: با ابتکار و روز آوری خدمات ضریب نفوذ کارت ملی هوشمند به حد قابل قبولی می رسد. در این آیین اسکندر پاسالار به عنوان مدیرکل ثبت احوال استان بوشهر معرفی و از خدمات کیومرث صالحی نیا تقدیر شد. 6047/6043            "}