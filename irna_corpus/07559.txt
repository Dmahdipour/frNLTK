{"onTitr":" عضو هیات رییسه مجلس:    ","titr":" صدا و سیما به پازل تخریب دولت تبدیل شده است","describe":" تهران - ایرنا- عضو هیات رییسه مجلس در واکنش به گزارش صدا و سیما علیه گروه ویژه اقدام مالی (FATF ) و لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم(CFT) گفت: رسانه ملی به پازل تخریب دولت و تریبونی برای مخالفان لوایح مرتبط با FATF تبدیل شده است.", "text":"«علیرضا رحیمی» روز شنبه در گفت وگو با خبرنگار پارلمانی ایرنا اظهار داشت: صدا و سیما در عمل تریبونی برای مخالفان لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم(CFT) و عضویت در FATF است و آنان به هیچ وجه صدای موافقان این لوایح را نمی شنوند.وی ادامه داد: از این رو موافقان این لوایح نظر کارشناسی خود را به مجلس ارائه می کنند زیرا به اعتقاد ما محل بحث های کارشناسی و استدلال کف خیابان نیست.عضو فراکسیون امید مجلس خاطرنشان کرد: CFT و FATF جزو موضوعاتی است که باید نظر موافقان و مخالفان آن در مجلس شنیده شود، نگاه کلی حاکمیت منافع ملی است.رحیمی همچنین گفت: ما دغدغه ای که مخالفان در جهت منافع ملی دارند را درک می کنیم، ولی روش مخالفان برای کشاندن اعتراض ها به کف خیابان را تایید نمی کنیم.وی فضای کلی مجلس شورای اسلامی را برای بررسی و تصویب لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم مثبت ارزیابی کرد و اظهار داشت: نگاه اعضای فراکسیون امید، مستقلین و شماری از فراکسیون نمایندگان ولایی به این لایحه در راستای منافع ملی است، رهبر معظم انقلاب بررسی این لایحه را به مجلس واگذار کردند، ما نیز در راستای منافع ملی درباره این لایحه تصمیم گیری می کنیم.به گزارش ایرنا، صدا و سیما در شب های گذشته گزارش هایی درمورد FATF و لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم(CFT) پخش کرد که با واکنش کارشناسان رسانه و صاحبنظران سیاسی همراه شد.این کارشناسان پخش چنین گزارش هایی را بی ارتباط با در دستور کار قرار گرفتن و بررسی CFT در مجلس ندانستند.سیام**9121**1336            "}