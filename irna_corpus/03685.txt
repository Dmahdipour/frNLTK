{"onTitr":"","titr":" پیکر پاک شهید مدافع وطن در اراک تشییع می شود","describe":" اراک - ایرنا - معاون اجتماعی فرماندهی انتظامی استان مرکزی گفت: پیکر پاک شهید مدافع وطن «مرتضی کارچانی» از کارکنان انتظامی استان سیستان و بلوچستان در اراک تشییع می شود.", "text":"سرهنگ «محمد خلجی» روز سه شنبه در گفت و گو با ایرنا افزود: ستوان یکم شهید «مرتضی کارچانی» متولد سال 1374 از شهر اراک است که به تازگی در سمت رئیس پلیس مبارزه با موادمخدر در شهر سیب و سوران استان سیستان و بلوچستان خدمت می کرد.وی بیان کرد: این شهید والامقام عصر دیروز (دوشنبه) در جریان درگیری با قاچاقچیان موادمخدر و کشف بیش از یکصد کیلوگرم انواع موادمخدر و به هلاکت رساندن 2 نفر از اشرار به درجه رفیع شهادت رسید.معاون اجتماعی فرماندهی انتظامی استان مرکزی ادامه داد: آیین تشییع این شهید بزرگوار در شهر سیب و سوران استان سیستان و بلوچستان امروز (سه شنبه) بر دستان مردم ولایتمدار این منطقه برگزار شد.سرهنگ خلجی عنوان کرد: پیکر پاک و مطهر ستوان یکم شهید «مرتضی کارچانی» به زودی به اراک برای تشییع و خاکسپاری منتقل می شود.وی گفت: پیکر پاک این شهید والا مقام روز پنجشنبه 19 مهرماه سال جاری ساعت 9 از میدان شهدای اراک به سمت خیابان شهید رجایی و از آن جا به سمت کارچان تشییع و در مزار شهدای این شهر آرام می گیرد.معاون اجتماعی فرماندهی انتظامی استان مرکزی ادامه داد: آیین بزرگداشت این شهید مدافع وطن ساعت 14 تا 16 روز پنجشنبه 19 مهرماه در مسجد امام حسین (ع) شهر کارچان برگزار می شود.ستوان یکم شهید «مرتضی کارچانی» متولد سال 1374 از شهر اراک است.اواخر خردادماه امسال نیز ستوان یکم مدافع وطن « علی اکبر معصومی نژاد» از کارکنان انتظامی سیستان و بلوچستان و اهل شهرستان اراک در جریان مقابله مرزبانان هنگ مرزی میرجاوه سیستان و بلوچستان به درجه رفیع شهادت نائل آمد. استان مرکزی بیش از 6 هزار و 200 شهید والامقام تقدیم انقلاب اسلامی کرده است.3005/3075            "}