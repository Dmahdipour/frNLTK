{"onTitr":"","titr":" صید ماهیان استخوانی در خزر آغاز شد","describe":" گرگان - ایرنا - معاون صید و بنادر ماهیگیری اداره کل شیلات گلستان گفت: صید ماهیان استخوانی دریای خزر از امروز (15 مهر) آغاز شد و تا شش ماه ادامه خواهد داشت.", "text":"محسن یحیایی روز یکشنبه در گفت و گو با خبرنگار ایرنا اظهار داشت: امسال هزار و 420 ماهیگیر که در قالب 21 شرکت تعاونی صید پره سازماندهی شده اند، در دو منطقه میانکاله و گمیشان اقدام به صید ماهیان استخوانی میکنند. وی بیان کرد: صیادان به کمک 74 فروند شناور تورریز و طناب ریز و 57 شناور موتوری، تور پره را داخل آب انداخته و به کمک 67 تراکتور تورها را به ساحل می کشند. معاون صید و بنادر ماهیگیری شیلات گلستان افزود: گونه های هدف صید به طور عمده ماهیان سفید، کفال، کپور، کلمه و شگ ماهی است. یحیایی ادامه داد: پارسال 254 تن ماهی استخوانی از آب های استان صید شد که 26 تن ماهی سفید، 215 تن ماهی کفال، 4/3 تن ماهی کپور و 9 تن سایر ماهیان بود . ماهیگیری در سواحل خزر به روش پره انجام می شود به این صورت که تورهایی با ارتفاع هفت تا 10 متر و به طول یکهزار و 200 متر به کمک یک قایق به صورت نیم دایره در فاصله مشخصی از ساحل دریا ( 14 متری عمق دریا ) گسترده و پس از انباشته شدن از ماهیان استخوانی شامل گونه های کفال، سفید و کپور به وسیله تراکتور به ساحل کشیده می‎شود. سر صیاد، فوکا پوش ( صیادان باچکمه های بلند)، تورریز، چینت چی (مرمت کار تور)، قایقران و راننده تراکتور از نیروهای اصلی در انجام صید پره هستند. /1860/3091            "}