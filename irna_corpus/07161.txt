{"onTitr":" ایرنا پیگیری کرد؛    ","titr":" بیمارستان کوثر سمنان و مشکلاتی که حل شدنی است","describe":" سمنان - ایرنا - بیمارستان کوثر یکی از بیمارستان های دولتی منتسب به دانشگاه علوم پزشکی سمنان، این روزها مشکلاتی دارد که رفع آن ها می تواند مایه کاهش گلایه های شهروندان شود.", "text":"به گزارش ایرنا، طرح ساخت مرکز آموزشی، پژوهشی و درمانی کوثر در آبان ماه سال 1385 در پی سفر پر برکت مقام معظم رهبری به استان سمنان مورد تایید و تصویب قرار گرفت و در زمینی به مساحت 32 هکتار و با زیربنای 25 هزار متر مربع توسط دستگاه اجرایی وزارت راه و شهرسازی (سازمان مجری ساختمان ها و تاسیسات دولتی و عمومی) در همان سال عملیات ساخت آن آغاز شد. بخش کت لب، پست کت، آی سی یو جراحی قلب باز و اطاق عمل مرتبط، با توجه به ضرورت و صلاحدید تیم مدیریتی دانشگاه علوم پزشکی سمنان در مهرماه سال 1391 در این مرکز شروع به فعالیت کرد و در نهایت در زمستان 1391 با سفر ریاست جمهوری وقت به صورت رسمی افتتاح شد. انتقال بیمارستان فاطمیه (س) سابق به این مرکز به عنوان مرکز داخلی در مرداد ماه سال 1392 با بخش های داخلی مردان، شیمی درمانی، داخلی زنان، اعصاب و روان، دیالیز، اورژانس داخلی ، آی سی یو داخلی، سی سی یو و ... انجام شد و بیمارستان به صورت رسمی مورد بهره برداری قرار گرفت. مطابق با زمانبندی های انجام شده انتقال بخش های جراحی از بیمارستان امیرالمومنین (ع) در خرداد ماه 1393 صورت گرفت و فعالیت خود را به عنوان مرکز جراحی با بخش های اورژانس جراحی، جراحی مردان، جراحی زنان، جراحی سرپایی، آی سی یو جراحی و اطاق عمل آغاز کرد و در تاریخ مذکور مرکز آموزشی، پژوهشی و درمانی کوثر به عنوان مرکز داخلی و جراحی در سمنان به فعالیت خود در ارائه خدمات تشخیص و درمانی ادامه داد. مراکز درمانی در مدیریت شهری جزو اساسی ترین بخش های طراحی شهری محسوب می شود. در  میزان کیفیت سطح خدمات رسانی در مراکز درمانی عوامل مختلفی درگیر هستند که از مهم ترین این عوامل می توان به خدمات رسانی پرسنلی، تشخیصی و رفاهی اشاره کرد. خدمات رسانی پرسنلی شامل رفتار مناسب پرسنل، تعهد و التزام به ارائه خدمات پزشکی می شود.خدمات تشخیصی شامل روند تشخیص بیماری با کمک گرفتن از تجهیزات تشخیصی مانند دستگاه عکسبرداری و تبحر کادر پزشکی است.همچنین از خدمات رفاهی می توان به راحتی دسترسی بیمار و همراهان به عوامل رفاهی اولیه مانند پارکینگ، محل استراحت همراهان، دسترسی بیمار و همراهان به خدمات دارویی و فیزیوتراپی اشاره کرد.طبق آمار وزارت بهداشت سرانه جمعیت به تخت بیمارستانی 2.6 تخت در ازای هر 1000 نفر جمعیت است که هم اکنون در ایران این رقم 1.6 تخت در هر 1000 نفر بوده و از این رو بهبود کیفیت خدمات رسانی می تواند در جبران این کمبود موثر باشد.بیمارستان کوثر در عمل به یکی از شریان های حیاتی درمانی شهر سمنان و چه بسا استان سمنان تبدیل شده است ولی آیا کیفیت خدمات رسانی به بیماران مراجعه کننده طبق آیین نامه و استاندارد خدمات رسانی وزارت بهداشت است؟پیرو تماس تعدادی از شهروندان سمنانی در مورد برخی مشکلات بیمارستان کوثر، خبرنگار ایرنا در گزارشی میدانی مسائل و مشکلات مربوط به این بیمارستان دولتی را بررسی کرد. ** کمبود مشهود نیروی انسانی یکی از شهروندان که برای انجام تزریقات به بیمارستان کوثر آمده بود، گفت: به منظور تزریق دو عدد آمپول برای یکی از اعضای خانواده وارد بیمارستان شدیم و ورود تا خروج ما نزدیک به 45 دقیقه به طول انجامید. حسن محمدی افزود: در حالی 45 دقیقه برای تزریق دو عدد آمپول زمان گذاشتیم که این خدمت را در درمانگاه های خصوصی پیش از این با سپری کردن کمتر از 10 دقیقه دریافت کرده بودیم. وی با اشاره به علت های زمان بر شدن دریافت خدمت خود در بیمارستان کوثر، گفت: حدود ساعت 22 بود که وارد بخش اورژانس بیمارستان شدیم ولی به علت حجم بالای مراجعان و این که تنها یک نفر صندوقدار هزینه خدمات را از بیماران دریافت می کرد، به ناچار برای پرداخت هزینه یک هزار و 900 تومانی تزریق مجبور به ایستادن در صفی شدیم که 12 تن دیگر از مراجعان در آن حضور داشتند. یکی دیگر از مراجعان به بیمارستان کوثر که بیمارشان در این بیمارستان بستری بود به خبرنگار ایرنا گفت: به علت کمبود نیروی خدماتی برای انتقال بیماران به بخش های مختلف بیمارستان مجبور هستیم برانکارد را خود در بین راهروهای بیمارستان جا به جا کنیم. مجتبی کردی افزود: تعدادی از دانشجویان پزشکی نیز در این بیمارستان دوره های آموزشی خود را می گذرانند اما گاهی مشاهده کردیم که آن ها بدون نظارت کادر پزشکی یا پرستاری رسمی بیمارستان بر بالین بیماران حاضر می شوند. ** نارضایتی از نحوه کار سامانه نوبت دهییکی از شهروندان سمنانی از وضعیت سامانه نوبت دهی به بیماران در مراکز زیر مجموعه بیمارستان کوثر ابراز نارضایتی کرد و گفت: هر زمان برای گرفتن نوبت اقدام کردیم، این سامانه بسته شده بود.مرضیه اسدی بیان کرد: این مشکل باعث شده است که برای اخذ نوبت ساعت های طولانی در مراکز درمانی باشیم و یا دفترچه های بیمه را در نوبت بگذاریم که این شرایط کلافه کننده است.این بیمار از مسوولان و نهادهای علوم پزشکی خواست با رفع این مشکل، دغدغه های بیماران و همراهانشان بیشتر توجه کنند.اسدی خاطرنشان کرد: یک بیمار به غیر از درد و مشکل جسمی نباید دغدغه دیگری داشته باشد و در رسانه ها شنیده ایم که سمنان به عنوان یکی از استان های نمونه در اجرای طرح دولت الکترونیک است اما این رویه نوبت دهی با اصل اجرای این طرح مهم منافات داد.** بیمارستانی بدون توقفگاه خودرو و اقامتگاههمراه یک بیمار در بیمارستان کوثر در گفت و گو با ایرنا با اشاره به نبود توقفگاه و اقامتگاه در این بیمارستان گفت: بیمارستان کوثر توقفگاه ندارد و برای توقف خودرو در اطراف بیمارستان در ساعت های بعد از ظهر باید مدتی زمان گذاشت.سهراب نوری بیان کرد: برخی از مناطق در اطراف بیمارستان کوثر پارک ممنوع است در حالی که با وجود فضای خالی در محوطه بیمارستان در عمل هیچ توقفگاهی برای ارباب رجوع و بیماران در نظر گرفته نشده است.وی با بیان این که چند روزی برای درمان یکی از اعضای خانواده به بیمارستان کوثر رفت و آمد دارد، گفت: از شهرستان برای درمان بیمارمان به این بیمارستان آمدیم که متاسفانه اقامتگاهی در این جا وجود ندارد و هم اکنون من و دیگر همراهان بیمار شرایط سختی را می گذارنیم.نوری افزود: به نهادهای مربوط برای بیان این مشکل در بیمارستان کوثر مراجعه کردم اما این افراد می گویند که به مسافرخانه بروید که با این شرایط اقتصادی برای ما فراهم نیست.** رفتار برخی از کارکنان و پزشکان نامناسب استبیماری از رفتار نامناسب و خشن یکی از پزشکان اورژانس بیمارستان کوثر سمنان گلایه داشت و گفت: در مراجعه به بخش اورژانس و اخذ نوبت برای پزشک این بخش، با مسایلی مانند ازدحام و ورود همزمان چند بیمار مواجه بودیم که با برخورد نامناسب و خشن پزشک مواجه شدم.گلناز ملک ادامه داد: زمانی که بیمار با حال و روز ناخوش وارد اتاق یک پزشک می شود، به طور طبیعی به حمایت روحی و روانی در کنار درمان نیاز دارد که گاهی این مساله رعایت نمی شود.وی بیان کرد: رفتار نامناسب تنها محدود به پزشک اورژانس نبود و در برخی کارکنان نیز چنین رفتاری را مشاهده کردم.ملک از بی نظمی و شلوغی در خارج از اتاق پزشک اورژانس و نیز بی مسوولیتی کارکنان در کنترل این وضعیت گلایه مند بود و یادآور شد: زمانی که مسوولیتی به عهده شخصی اعم از خدمه، کارمند و پزشک گذاشته می شود این افراد در درجه اول باید از اخلاق مناسب و همچنین حس مسوولیت پذیری نیز برخوردار باشند.شهروند دیگری نیز در گفت و گو با خبرنگار ایرنا از وضعیت تکریم ارباب رجوع در این بیمارستان ابراز گلایه کرد و گفت: متاسفانه کارکنان حاضر در بخش اورژانس، اطلاعات و بخش بستری، از پاسخگویی لازم و مناسب به بیماران و مراجعه کنندگان امتناع می کنند و گاهی اوقات برخورد مناسبی را نیز با آن ها ندارند.وی اضافه کرد: به نظر می رسد حجم بالای مراجعه کننده به این بیمارستان موجب کاهش کیفی خدمات دهی به بیماران شده است.همراه بیماری نیز به رعایت نشدن قوانین در بخش های مختلف بیمارستان کوثر به ویژه بخش اورژانس اشاره و بیان کرد: ورود بیش از یک همراه بیمار به بخش اورژانس باعث شلوغی و سر و صدای بیش از حد می شود و زمانی که در خصوص این امر به نگهبان اورژانس شکایت کردم پاسخ مناسبی نداد.وی ادامه داد: در زمینه ورود اطفال به این بخش نیز، نگهبان هیچ عکس العملی و برخورد قانونی مناسب انجام نداد.** مشکل سی تی اسکن همچنان پا برجاستبیماری با چهره ای درهم در محوطه خارج از بیمارستان در گفت و گو با خبرنگار ایرنا بیان داشت: با شنیدن اخبار مبنی بر راه اندازی دوباره بخش سی تی اسکن بیمارستان، برای انجام این تشخیص به بیمارستان مراجعه کردم.ماریا خداداد گفت: کارمند پشت باجه اظهار داشت که قسمت سی تی اسکن فقط به بیماران بستری و اورژانسی در این بیمارستان خدمات ارائه می دهد.وی بیان کرد: برای انجام سی تی اسکن باید به مراکز درمانی دیگر دولتی و یا بخش خصوصی مراجعه کنید که اگر مسوولان بیمارستانی در این زمینه اطلاع رسانی می کردند، از ابتدا به این مرکز نمی آمدم.** شلوغی بالین بیمار و نبود حضور پزشک بر بالینبیماری نیز که از ناحیه بینی دچار مشکل شده و به بخش اورژانس بیمارستان مراجعه کرده بود به خبرنگار ایرنا، گفت: با خونریزی بینی به بخش اورژانس مراجعه کردم و با گذشت زمان پزشکی برای درمان من نیامد.جعفر اسدی، به ازدحام و بی نظمی موجود در این بخش اشاره و بیان کرد: زمانی که پرستار اورژانس با شکایت پسرم درباره عدم حضور پزشک و خونریزی شدید من روبرو شد به پزشک اطلاع داد و پس از انتظار دکتر مورد نظر بر بالین من حاضر شد.همراه بیماری دیگر نیز گفت: مدتی پس از آوردن بیمارمان به بخش اورژانس، در ابتدا پرستاران آموزشی سپس دانشجویان پزشکی و بعد از کلی پرسش و پاسخ از بیمار مسن ما، پزشک برای معاینه بیماری سالخورده بر بالین او حضور پیدا کرد.رضا سعادت ادامه داد: مادربزرگم با شرایط بد جسمانی و روحی توانایی پاسخ گویی به تمام کادر درمان و آموزش را نداشت و این کار باعث کلافگی شدید او شد.** استفاده مفرط کارکنان از تلفن همراهمراجعه کننده ای به بیمارستان کوثر سمنان با خنده ای کنایه آمیز گفت: امان از گوشی های همراه که در بیمارستان هم برای ما دردسر ساز است.سیامک شفیعی افزود: دفترچه بیمه ای خود را بر روی باجه داروخانه گذاشتم، ولی نیروی انسانی با وجود مراجعه و دیدن عجله من، دست از بازی با گوشی های خود بر نداشتند.وی بیان کرد: 15 دقیقه برای دریافت دارو انتظار کشیدم در صورتی که من تنها مراجعه کننده در آن زمان بودم.بیمار دیگری نیز به عدم تمرکز و بی توجهی پزشک و پرستار در هنگام کار به خاطر سرگرم بودن آنان با تلفن همراه ابراز نارضایتی کرد و گفت: سرگرمی با تلفن همراه کادر بیمارستان باعث از بین رفتن تمرکز آنان برای تشخیص درست می شود.مرضیه علیزاده افزود: با دست درد وارد بیمارستان شدم، پس از عکس برداری و اقدام های لازم، کادر درمان ضرب دیدگی ساده تشخیص داد.وی ادامه داد: پس از مراجعه به مطب پزشک به خاطر درد شدید، تشخیص به شکستگی دست من داد که نشان از نادرست بودن تشخیص در بیمارستان بود.** معاون درمان دانشگاه علوم پزشکی سمنان پاسخ می دهدمعاونت درمان دانشگاه علوم پزشکی و خدمات بهداشتی درمانی استان سمنان با بیان این که نوبت دهی درمانگاه های درمانی تخصصی به روش حضوری و سامانه ای است، گفت: این روش ها در بیمارستان های علوم پزشکی برای اخذ نوبت بیماران در کلینیک های درمانی در نظر گرفته شده و مشکلات ذکر شده به نحوه کار و فعالیت پزشکان ربطی ندارد.علی گوهری افزود: سامانه گویا برای هر پزشک به تعداد خاصی بیمار تعریف شده و بسته به تعداد بیماران از پزشکان درخواست می کنیم تا در درمانگاه ها ویزیت انجام دهند. وی با بیان این که پزشکان در ساعت های صبح موظف به انجام فعالیت در درمانگاه های درمانی این بیمارستان هستند، افزود: هیچ موظفی برای پزشکان در ساعت کاری عصر وجود ندارد و پزشکان بنا به برنامه توافقی دو طرفه با علوم پزشکی می توانند زمان بیشتری را در درمانگاه های عصر بگذارند. وی در خصوص مشکل توقفگاه خودرو بیمارستان کوثر سمنان نیز گفت: توقفگاه خودرو جزو امور موظف بیمارستان نیست، هیچ قانونی مبنی بر تامین توقفگاه خودرو در بیمارستان ها وجود ندارد، برخی بیمارستان ها برای تعداد محدودی بیمار و به صورت موقت توقفگاه خودرو تامین می کنند.گوهری بیان کرد: علوم پزشکی برنامه مشترکی با شهرداری برای ساخت توقفگاه طبقاتی خودرو در این بیمارستان دارد که همچنان نهایی نشده و دارای مشکلاتی است.** با رفتارهای خارج عرف کاری به شدت برخورد می شود معاون درمان دانشگاه علوم پزشکی دانشگاه سمنان با بیان این که تکریم نکردن ارباب رجوع از خطوط قرمز در بیمارستان های علوم پزشکی است، افزود: مراجعه کنندگان در صورت مشاهده هر گونه بی احترامی می توانند موارد را به صورت مکتوب در صندوق انتقادات بیمارستان انداخته و با نیروی متخلف در سطوح مختلف برخورد قانونی می شود.وی به افت اخلاق در جامعه اشاره و گفت: کارکنان این بیمارستان نیز افراد این جامعه هستند و از این قاعده مستثنی نیستند.معاون درمان دانشگاه علوم پزشکی دانشگاه سمنان، برگزاری دوره های ارتقای روابط اجتماعی زیر نظر روانشناسان را از جمله اقدام های این دانشگاه در راستای افزایش تکریم ارباب رجوع از سوی نیروهای انسانی بیمارستان اعم از خدمه تا پزشک بیان کرد.وی به واگذاری داروخانه بیمارستان کوثر به بخش خصوصی اشاره و بیان کرد: نظارت بر عملکرد و امکانات و تجهیزات این مجموعه پیش بینی شده است و در صورت مشکل، تذکر و اعمال قانون لازم انجام می شود.گوهری درباره استفاده پرستارها از تلفن همراه گفت: بیمارستان کوثر سمنان کمبود نیرو دارد و پرستاران زمانی برای استفاده از تلفن همراه ندارند، برخی افراد که به گمان شهروندان پرستار هستند از دانشجویان پرستاری در بیمارستان حضور دارند و در عمل اقدام درمانی انجام نمی دهند.معاون دانشگاه علوم پزشکی استان سمنان درباره مشکلاتی مانند کمبود نیرو در صندوق، خاطر نشان کرد: در آینده باجه بانک در ضلع شمالی بیمارستان به سمت اورژانس منتقل می شود تا کمک حال صندوق باشد و بار ورودی به صندوق کمتر شود.وی با اشاره به اینکه سرکشی پرستار و پزشک به بیماران از طریق دوربین ها نظارت می شود، اضافه کرد: گلایه مردم در این زمینه هم چنان وجود دارد ولی دوربین ها از مراجعه پزشک به بیمار بعد از 2 دقیقه حکایت دارد.وی یادآور شد: با توجه به آموزشی بودن بیمارستان کوثر، سرکشی زیاد پرستار و پزشک از بیمار به منظور کمک به افزایش مهارت افراد تحت آموزش انجام می شود و ارتباطی به سن بیماران ندارد.گوهری درباره ورود کودکان به بخش اورژانس بیمارستان کوثر نیز تاکید کرد: طبق قاعده، کودکان نباید وارد اورژانس شوند، کارکنان این بخش اما گاهی با اصرار مراجعه کنندگان از این قاعده عبور می کنند که پذیرفتنی نیست.معاون دانشگاه علوم پزشکی استان سمنان با بیان اینکه مشکل راه اندازی دوباره دستگاه سی تی اسکن بیمارستان کوثر سمنان مسایل مربوط به ارز است، ادامه داد: این دستگاه به صورت موقت رفع عیب شده است، ولی از سوی دیگر نباید فشار به دستگاه بیاید و به همین دلیل برخی بیماران که انجام سی تی اسکن آن ها اورژانسی نیست به بیمارستان امیرالمومنین(ع) و یا بخش خصوصی اعزام می شوند.وی یادآور شد: بخش قابل توجهی از مراجعان بیمارستان کوثر مجروحان تصادف های جاده ای هستند که گاهی تعداد همراهان زیادی دارند و امکان اسکان برای این تعداد همراه وجود ندارد.گوهری تاکید کرد: در بیمارستان کوثر دو کانکس برای اقامت هشت نفر وجود دارد و مسجد بیمارستان نیز قابلیت اسکان برخی همراهان مراجعه کننده از شهرستان را دارد.معاون دانشگاه علوم پزشکی استان سمنان تاکید کرد: ایجاد اقامتگاه برای همراهان بیماران مراجعه کننده به بیمارستان کوثر سمنان باید از طریق فرمانداری و استانداری سمنان بیشتر حمایت شود و به ویژه تامین اعتبار در این حوزه نیاز اساسی است.9891/6103            "}