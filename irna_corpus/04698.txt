{"onTitr":"","titr":" تیم های بهداشتی درمانی در مناطق سیل زده گیلان مستقر شدند","describe":" رشت - ایرنا - معاون اجتماعی دانشگاه علوم پزشکی و خدمات بهداشتی درمانی گیلان گفت: تیم های بهداشتی درمانی این دانشگاه به منظور کاهش احتمال بروز بیماری ، در مناطق سیل زده استان مستقر شده اند.", "text":"گزارش روابط عمومی دانشگاه علوم پزشکی و خدمات بهداشتی درمانی گیلان به ایرنا حاکیست، علی داودی افزود: ستاد مدیریت بحران در شهرستان های تالش، املش و رودسر برای افزایش سرعت ارائه خدمات بهداشتی درمانی به سیل زدگان تشکیل شده است. وی اظهار داشت: ارتقای سطح خدمات به مناطق سیل زده، افزایش نظارت ها و بررسی وضعیت آب آشامیدنی و بهداشت محیط و کنترل عوامل احتمالی بیماری زا و ایجاد خط نجات برای مادران باردار از مهمترین موارد حائز اهمیت برای تشکیل این ستاد بود. وی خاطرنشان کرد: دانشگاه علوم پزشکی و خدمات بهداشتی درمانی استان گیلان در این راستا در تلاش است با تشدید نظارت ها و استقرار تیم های عملیاتی در مناطق سیل زده، احتمال بروز بیماری ها را به حداقل برساند.داودی با اشاره به اهمیت رعایت بهداشت به ویژه بهداشت فردی در افراد سیل زده برای پیشگیری از شیوع برخی از بیماری ها اضافه کرد: در زمان حاضر، تمامی مراکز بهداشتی درمانی گیلان در آماده باش کامل برای ارائه خدمات هستند.بارش باران از بعدازظهر جمعه گذشته تا عصر دیروز (یکشنبه) در گیلان موجب آبگرفتگی در شهرها و جاری شدن سیلاب شد؛ وقوع سیلاب خسارت هایی را نیز به تاسیسات زیربنایی استان وارد کرده و تاکنون موجب تخریب چندین دستگاه پل، بسته شدن برخی راه های فرعی و بروز مشکلاتی برای مردم شده است.7286/2007            "}