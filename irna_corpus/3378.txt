{"onTitr":"","titr":" دیلم درمقاوم سازی مسکن روستایی استان بوشهر چهارم شد","describe":" بوشهر- ایرنا- مدیرکل بنیاد مسکن انقلاب اسلامی استان بوشهر گفت: هم اکنون 44 درصد مسکن روستایی   دیلم مقاوم سازی شده است که رتبه چهارم را در میان 10 شهرستان این استان به خود اختصاص داده است.", "text":"به گزارش ایرنا، حمید حیدری بریدی روز سه شنبه در نشست هماهنگی طرح آمارگیری مسکن روستایی در شهرستان دیلم افزود: یکهزار و 636 واحد روستایی در این شهرستان وجود دارد که از این شمار تاکنون 713 واحد مقاوم سازی شده است.وی با اشاره به اجرای سومین مرحله طرح آمارگیری از ویژگی های مسکن روستایی به مدت یک ماه از 21 مهرماه در استان بوشهر گفت: هدف ازاجرای این طرح شناخت تغییرات ایجاد شده در واحدهای مسکونی بهسازی شده، ارائه خدمات مناسب در روستاها، بهبود وضعیت زندگی روستایی، شناخت ویژگی های عمومی روستا، ویژگی های فنی و اطلاعات مالکان واحدهای مسکونی است. حیدری بریدی، جمع‌آوری اطلاعات دقیق در زمینه امکانات عمومی، عمرانی، ویژگی‌های سکونتی و بهداشتی، برنامه ‌ریزی برای پیشبرد طرح جامع بهسازی و نوسازی مسکن روستایی، بهبود و ساماندهی امکانات رفاهی و معیشت روستانشینان، برنامه ریزی دقیق دستگاه‌های اجرایی برای توسعه و عمران مناطق روستایی را از دیگر هدف های طرح آمارگیری از ویژگی های مسکن روستایی عنوان کرد.وی اضافه کرد: در قالب طرح آمارگیری مسکن روستایی اطلاعات مالکانه و فنی واحدهای مسکونی نظیر مساحت، عمر ساختمان، تعداد طبقه ها، نوع مصالح ساختمانی برای ساختمان جمع آوری می ‌شود. مدیرکل بنیاد مسکن انقلاب اسلامی استان بوشهر گفت: از 39 روستا با یکهزار و 746 خانوار شهرستان دیلم 397 واحد روستایی در 10 روستا زیر پوشش طرح آمارگیری از ویژگی های مسکن روستایی قرار می گیرند.وی تاکید کرد: ایجاد تحولات اساسی در روستاها درگرو تعامل میان بنیاد مسکن و دهیاری هاست برهمین اساس در اجرای طرح آمارگیری مسکن روستایی همکاری مردم و دهیاری ها ضروری است.فرماندار دیلم گفت: اجرای آمارگیری مسکن روستایی از جمله طرح های مهم و موثر برای برنامه ریزی بهتر و ارائه خدمات مطلوب به مردم است برهمین اساس مشارکت و همکاری مردم در اجرای این طرح با بنیاد مسکن انقلاب اسلامی ضروری است.عبدالامیر قاسمی افزود: با توجه به حادثه خیز بودن استان بوشهر مقاوم سازی مسکن روستایی از الزاماتی است که باید مورد توجه مردم و مسئولان قرار گیرد.وی تاکید کرد: با توجه به اینکه بیشتر روستاهای شهرستان دیلم دارای طرح هادی مصوب هستند برهمین اساس مردم مکلف به تمکین و همکاری با آمارگیران هستند.6047/6043            "}