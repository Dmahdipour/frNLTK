{"onTitr":"","titr":" تهران؛ آمیزه ای از فرهنگ و تمدن","describe":" تهران- ایرنا- تهران پایتخت ایران، معرف گوشه ای از تاریخ این دیار کهن به شمار می رود. شهری که به واسطه رشد سریع در جمعیت پذیری از مشکلات کارکردی و چالش های اجتماعی بسیاری رنج می برد و فائق آمدن بر این چالش ها نیازمند، طراحی نسخه ای کارآمد و کارشناسانه است.", "text":"به گزارش گروه اطلاع رسانی ایرنا، آقا محمدخان قاجار 111 سال پیش در 14 مهر 1286 خورشیدی همزمان با آغاز عیدنوروز در روز تاجگذاری خود، تهران را پایتخت کشور اعلام کرد تا اینگونه نگین درخشان شهرهای کشور شود. بر پایه گفته های مورخان، تهران نخست روستایی بزرگ به شمار می رفت که در میان شهر بزرگ ری و کوهپایه های البرز جای گرفته بود. همزمان با یورش مغولان به ری، مهاجرت بسیاری از مردم شهرهای اطراف به تهران افزایش یافت و همین امر دلیلی شد تا آقا محمدخان قاجار به انتخاب تهران به عنوان پایتخت مصمم شود و اینگونه روستای تهران در سال های بعد تبدیل به کلان شهری با مسایل و چالش های فراوان شد که اکنون حدود 12 میلیون تن را در خود جای داده است. جوامع مختلف در سراسر جهان به تناسب ظرفیت های فرهنگی خود، روزهایی از سال را برای یادآوری و آشنایی افراد با جامعه به نام موضوعی نامگذاری می کنند اما تهران پایتخت ایران کهن در تاریخ رسمی کشور جایگاهی نداشت و روزی نیز به نام این ابرشهر در تقویم رسمی ثبت نبود تا آن که در 1395 خورشیدی، چهارمین شورای شهر تهران، «روز تهران» را به تقویم کشور افزود و به صورت رسمی این تاریخ که سالروز انتخاب این شهر به عنوان پایتخت بود، «روز تهران» نام گرفت. اکنون تهرانِ مهرماه 1397 خورشیدی با طهران آقامحمدخان قاجار فاصله ای طولانی و به بلندای تاریخ دارد و بیش از 12 میلیون تن را با قومیت ها و گویش های مختلف از سراسر کشور در خود جای داده است که تعداد کمی از شهروندانش، اطلاعات کمی از تهران قدیم دارند و تنها جز چند عمارت و ساختمان قدیمی که در میان انبوهی از ترافیک و آلودگی محو شده، چیزی از این شهر در قاب قدیمی اش باقی نمانده است.   با وجود ساخت و سازهای ناهمگون، گسترده و متغایر با روش های علمی و اصولی؛ تهران همچنان زیبایی های خود را داراست و می توان را در پارک شهر قدیمی ترین مرکز تفریحی، کتابخانه های کهن، خیابان زیبای ولیعصر، شهرری با قدمت هزارساله اش، کوه دماوند و صدها آثار تاریخی و گردشی... آن مشاهده کرد که همگی نشان از بزرگی و صلابت تهران دارند.  روز تهران شاید بهانه ای باشد برای آگاهی بخشی و اطلاع رسانی به شهروندان تهران و ساکنان دیگر شهرها تا با تاریخ این شهر آشنا شوند. اکنون با اختصاص روزی برای پایتخت می توان امیدی به این مهم داشت و شاید تهران گردی اعضای شورای شهر به همراه خبرنگاران در حوزه های مختلف در این چند سال اخیر را بتوان اتفاق مبارکی دانست تا اینگونه وضعیت تهران را از نزدیک بررسی و به ثبت و ضبط نقاط گردشی آن بپردازند. در همین باره «احمد مسجدجامعی» عضو شورای اسلامی شهر تهران، درباره چرایی انتخاب 14 مهر به عنوان روز تهران، می گوید: «روزی که تهران به عنوان پایتخت از سوی آقامحمدخان قاجار معرفی شد، نوروز سال 1200قمری بود اما ما نمی‌توانستیم نوروز را روز تهران معرفی کنیم، چون موضوع تهران در آن گم می‌شد. پیشنهادهای دیگری نیز مطرح شد اما در نهایت به این نتیجه رسیدیم که 14 مهرماه که در قانون اساسی مشروطیت، تهران به عنوان پایتخت تثبیت و پایتخت ثبت شد به عنوان روز تهران معرفی شود.»افزایش روزافزون جمعیت و مهاجرت به تهران سبب شده است تا در سال های اخیر این شهر با مشکلات و مسایل گوناگونی روبرو باشد که تداوم این روند و نبود چاره اندیشی مناسب، امروزه به عنوان یک مساله مهم در مدیریت تهران تبدیل شده است هر چند همه اینها در کوتاه مدت قابل حل نیست اما برای جلوگیری از تداوم آن و حل مرحله به مرحله این مشکل ها باید چاره اندیشی کرد. «محسن هاشمی» رییس شورای شهر تهران در ارتباطات با برخی از مشکلات شهر تهران گفته است: تهران نیازمند فراهم آوردن زیربنای یک حمل و نقل یکپارچه است و سیستم اتوبوسرانی و تاکسیرانی پاسخگوی نیاز شهروندان نیست و باید سیستم حمل و نقل انبوه گسترش یابد.وی در ادامه می گوید: ترافیک شهر تهران به دلیل  ناکارآمدی مدیریت شهری است. باید دانست مردم متوجه مدیریت ناکارآمد می‌شوند. پس نباید در محل‌هایی هزینه‌ کنیم که بازده وجود ندارد. همچنین مشکل پسماند از دیگر از معضلات پایتخت به شمار می رود و هنوز مشکل پسماند برطرف نشده است.«زهرا نژاد بهرام» یکی از اعضای شورای شهر تهران در تعریف شهر تهران و اینکه اداره این شهر چگونه باید باشد، گفت: «تهران مادر شهر وسیع است که بستری برای رشد و اعتلای ساکنان خود و کشور شده است. این مادرشهر که امروز مسوولیت فرهنگ، اقتصاد، سیاست و اجتماع کشور را بر عهده گرفته، بیش از 25درصد تولید ناخالص ملی کشور را در خودش جای داده است و 5 دانشگاه مادر نیز در این شهر به فعالیت مشغولند و شاید بشود گفت نیمی از دانشجویان کشور در تهران تحصیل می‌کنند»او تهران را شهری مملو از ظرفیت ها و فرصت هایی می داند که مشکلات فراوانی هم دارد که باید پاسخگوی نیازهای جمعیت بالای آن نیز باشد.  وی زیست پذیر بودن شهر تهران را به عنوان شاخص کیفی در نظر گرفت و خاطر نشان کرد: اگر زیست‌پذیر بودن را به عنوان یک شاخص کیفی در نظر بگیرم، به نظر‌ می‌رسد ما با 2 دسته از عوامل روبه‌رو‌ می‌شویم. یک دسته عوامل زیرساختی است و دیگری عوامل محتوایی. عوامل زیرساختی و ساختاری مثل حمل و نقل، ارتباطات، مسکن و کالبد است و در ارتباط با مسایل محتوایی مثل ارتباطات اجتماعی، سرمایه اجتماعی، سرزندگی شهری، مشارکت‌پذیری و بهره‌گیری از ظرفیت نهادهای مردم و مواردی از این دست به شمار می روند. در کل زیست‌پذیر بودن به این معنا نیست که تنها یک شاخص مربوط به حوزه محیط زیست را در نظر بگیریم. هر چند که این خودش یکی از زیرساخت‌های اولیه محسوب‌ می‌شود. هوای پاک، فضای سبز متناسب در واقع یکی از زیرساخت‌های اصلی برای هویت شهر زیست‌پذیر به شمار می رود اما به تنهایی نمی‌توان آن را به عنوان یک شاخص زیست‌پذیر بودن شهر معرفی کرد.نژاد بهرام با خاطر نشان کردن این موضوع که باید بهترین استفاده را از ظرفیت های تهران کرد، گفت: باید از ظرفیت‌های تهران استفاده کنیم تا بتوانیم خلاهایی که ناشی از استفاده از ظرفیت‌های آن است، جبران کنیم. تهران از نظر موقعیت سوق‎الجیشی برای این که بتواند مرکزیت کشور را بر عهده بگیرد و به عبارتی پایتخت باشد از حدود 200 سال پیش مورد توجه قرار گرفت و توانست این مقام را برای خود به دست بیاورد. داشتن منابع آبی متناسب و جایگاهش به‌عنوان این که ظرفیت‌های متناسبی از دسترسی به مناطق مختلف کشور را دارد، همچنین امنیت آن و مجموعه از این عوامل باعث شد که تهران بتواند نقش پایتختی را برای خودش ایفا کند. در واقع تهران مسوولیت کل کشور را از ظرفیت‌های این شهر بر عهده گرفته است. تهران نیازمند طرحی و نیازمند مشارکت پذیری شهروندان است.اما این مشارکت‌پذیری نیازمند نوعی هم‌آوایی و همگرایی مشترک در سطح حاکمیت و مدیریت شهری است. نمی توان با مدیریت شهری پراکنده یعنی سپردن بخشی از مسوولیت‌ها به شهرداری و شورای شهر تهران و برخی وظایف به دستگاه‌ ها و سازمان ‌ها که هیچ‌ گونه ارتباط سازمانی با مدیریت شهری تهران ندارند به این مهم همت گماشت.«کامبیز مصطفی پور» استاد دانشگاه و کارشناس مدیریت شهری درباره چالش های و اولویت شهر تهران در گفت وگو با پژوهشگر گروه اطلاع رسانی ایرنا می گوید: در حوزه فرهنگ و اوقات فراغت شهروندان به سبب کم توجهی به اقتصاد بخش فرهنگ و تصدی گری وسواسانه مدیریت شهری و مشارکت نکردن مردم و کم شدن نقش شهروندان در این حوزه، هزینه اداره مرکزهای فرهنگی و فراغتی بر دوش مدیریت شهری سنگینی می کند. هزینه بالای احداث پروژه های عمرانی بدون توجه به هزینه های آن و به سبب ضعف سیستم نظارت از یکسو و از سویی دیگر کاهش عمر مفید بناهای احداث شده و آسفالت و جدول ها در تهران نسبت به نرم جهانی بسیار کاهش یافته است. وی در ادامه اظهار داشت: تهران نیازمند نسخه ای جدید برای اداره آن است. شیوه های گذشته هیچ کدام برای برون رفت از معضل های امروز این شهر کار ساز نخواهد بود. در این نسخه جدید باید نگرش جهان شهری به تهران غالب شود. کلان شهرها منابع درآمدی خود را از درون شهر تامین می کنند به همین سبب بر اخذ عوارض تاکید دارند ولی جهان شهر ها منابع درآمد خود را از خارج مرزهای شهر و یا کشور به دست می آورند و این مهم باید درباره تهران اجرا شود.پایه درآمدی کلان شهرها مبتنی بر حوزه صنعت و به ویژه صنعت ساختمان است در حالی که جهان شهرها، منابع درآمدی خود را به ویژه در حوزه گردشگری، دانش بنیادی و میراث معنوی و اوقات فراغت و.... با تکیه بر ارایه خدمات به دست می آورند که این امر هم می تواند در تهران اتفاق بیافتد.مصطفی پور کاهش هزینه تهران را در راستای شریک کردن مردم در اداره شهر دانست و گفت: بالابودن هزینه نگهداری تهران بخاطر مسایل و مشکل هایی است که ریشه آنها در دهه های گذشته است. بافت های برنامه ریزی نشده و متراکم شهری، فرسودگی و مسایل و معضل های اجتماعی که همگی بر دامنه هزینه های شهری می افزایند مباحثی هستند که روند آنها را باید طی چندین دهه در مسیر حرکت تهران دنبال کرد. به نظر می رسد برای کاهش هزینه های شهر تهران باید مردم را در اداره شهر شریک کرد. نبود اتکا شهرداری به درآمدهای مردمی نوعی لجام گسیختگی در هزینه های شهری را به دنبال دارد و چون درآمد از روش های ناپایدار به دست می آید نهادهای مدیریتی نیز خود را در ارتباط با هزینه ها پاسخگو نمی دانند.** سخن آخراکنون باید با برنامه ریزی و شناخت عمیق از وضعیت تهران و تامین مالی مناسب در جهت رونق گردشگری و بهره مندی از ظرفیت های تهران پرداخت و بایستی مسوولان شورای شهر با همراهی دولت و مجلس به دور از هر گونه نگاه سیاسی و جناحی مشکلات این کلان شهر را حل کنند و مدیریت شهری اصولی و دقیقی را ارایه دهند. پژوهش**9117**2002**9131            "}