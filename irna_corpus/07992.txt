{"onTitr":" امام جمعه ارومیه:    ","titr":" نمایندگان مجلس در FATF به حفظ عزت ملت ایران توجه کنند","describe":" ارومیه- ایرنا- نماینده ولی فقیه در آذربایجان غربی و امام جمعه ارومیه با اشاره به اینکه در مورد پیوستن ایران به FATF باید به صورت هوشمندانه عمل شود، گفت: عزت و شرف ملت در این زمینه باید حفظ شود و این مهم بر عهده نمایندگان مجلس شورای اسلامی است.", "text":"به گزارش ایرنا حجت الاسلام والمسلمین سید مهدی قریشی در خطبه های نماز جمعه ارومیه افزود: نمایندگان مجلس شورای اسلامی باید از زیر بار ذلت رفتن ملت ایران جلوگیری کنند زیرا در بارگاه باری تعالی نیز پاسخگو هستند.وی ادامه داد: نمایندگان ملت در تمامی مراحل تصمیم گیری باید مصلحت جامعه را مدنظر داشته باشند و در مقابل نقشه های دشمنان با هوشیاری عمل کنند. وی تاکید بر اینکه که ایران در مقابل دشمنی قرار دارد که از ضربه زدن به نظام مقدس جمهوری اسلامی دست بردار نیست، اضافه کرد: عزم راسخ و ایستادگی با عزت در مقابل دشمنان ضروری است. نماینده ولی فقیه در آذربایجان غربی همچنین با اشاره به آیین اربعین حسینی، اضافه کرد: حماسه اربعین در سال جاری باید باز هم پرشورتر برگزار شود زیرا دشمنان در تلاش هستند مانع از اجتماع عظیم عاشقان حسینی شوند. حجت الاسلام والمسلمین قریشی افزود: همه ما باید پرشورتر و قدرتمندتر از سال های گذشته در حماسه اربعین حضور یابیم زیرا حضور مقتدارنه در این آیین تمام نقشه های دشمن را نقش برآب می کند و نشان از عظمت و اقتدار مسلمانان جهان دارد.نماینده ولی فقیه در آذربایجان غربی با اشاره به حفظ شان سالمندان در جامعه نیز بیان کرد: احترام به آنان یک وظیفه همگانی است و هر مسلمانی باید قدردان زحمت های بزرگانش باشد. وی افزود: باید با عزت و احترام از پدر و مادر خود نگهداری کنیم و از سپردن آنان به سرای سالمندان پرهیز کنیم زیرا عظمت وجودی آنان بیش از این است و باید کریمانه با این بزرگواران برخورد شود.  حجت الاسلام والمسلمین قریشی با اشاره به فرارسیدن هفته نیروی انتظامی نیز افزود: این دلاور مردان با اقتدار وظیفه تامین امنیت مردم و جامعه را بر عهده دارند و مردم باید قدردان آنان باشند.وی ادامه داد: گستردگی خدمات و ماموریت های پلیس نشان از موفقیت های این نیروی مقتدر دارد؛ نیروهایی که در راه رضای پروردگار متعال و اجرای احکام دین و تامین امنیت مردم تلاش می کنند و این امر در دنیا بی نظیر است.به گزارش ایرنا لایحه الحاق دولت جمهوری اسلامی ایران به گروه ویژه اقدام مالی اکنون در دستور کار مجلس شورای اسلامی است.نماز جمعه این هفته ارومیه به امامت حجت الاسلام والمسلمین سید مهدی قریشی و با حضور پرشور مردم در مصلای امام خمینی (ره) این شهرستان برگزار شد. 9918 /3072            "}