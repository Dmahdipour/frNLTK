{"onTitr":" وزیر اقتصاد جمهوری آذربایجان:    ","titr":" باکو و رم توافقنامه ترویج سرمایه گذاری تدوین می کنند","describe":" باکو- ایرنا – وزیر اقتصاد جمهوری آذربایجان از تدوین توافقنامه ترویج سرمایه گذاری میان باکو و رم خبر داد و گفت: ایتالیا شریک نخست تجاری جمهوری آذربایجان است.", "text":"به گزارش ایرنا به نقل از وزارت اقتصاد جمهوری آذربایجان، «شاهین مصطفی اف» روز جمعه در دیدار با «آئوگوستو ماسارینی» سفیر ایتالیا در باکو گفت: ایتالیا در میان کشورهایی که جمهوری آذربایجان به آنها صادرات انجام می دهد ، در رده اول قرار دارد.وی ، با اشاره به توسعه موفقیت آمیز همکاری های دو کشور افزود: در حال حاضر 95 شرکت ایتالیایی در جمهوری آذربایجان در 41 طرح اقتصادی فعال هستند . در این دیدار همچنین اعلام شد که در حال حاضر پیشنویس توافقنامه ترویج و حفاظت سرمایه گذاری میان جمهوری آذربایجان و ایتالیا در دست تدوین است و کارهای در زمینه تهیه برنامه فعالیت مشترک دو کشور در حوزه های انرژی ، زیر ساختی ، راه آهن ، صنایع کشاورزی پتروشیمی و عرصه های دیگر ادامه دارد . وزیر اقتصاد جمهوری آذربایجان، همکاری این کشور و ایتالیا در حوزه انرژی را موفقیت آمیز خواند و با اشاره به اینکه دو کشور طرح های مشترک در این حوزه اجرا می کنند افزود: جمهوری آذربایجان علاقمند به توسعه روابط با ایتالیا در حوزه های غیر نفتی است . به گفته مصطفی اف برای توسعه روابط دو کشور در بخش های انرژی ، زیر ساختی ، گردشگری، کشاورزی و حمل و نقل ظرفیت های خوبی وجود دارد .بنا به این گزارش، سفیر ایتالیا در جمهوری آذربایجان نیز سفرهای متقابل مقامات بلندپایه را برای توسعه روابط دو کشور موثر توصیف کرد وگفت: در جریان این سفر ها همچنین  مذاکرات ثمر بخش در راستای توسعه همکاری در حوزه های غیر نفتی انجام گرفته است . ماسارینی افزود: شرکت های ایتالیایی علاقمند به اجرای طرح های اقتصادی در حوزه های مختلف در جمهوری آذربایجان هستند .خاورم ** 337** 1579            "}