{"onTitr":"","titr":" یک سوم ازدواج‌ها در جهرم منجر به طلاق شده است","describe":" شیراز-ایرنا- معاون سیاسی امنیتی فرمانداری ویژه جهرم گفت: بر اساس آمار، سال 96 تعداد یک هزار و 200 مورد ازدواج در این شهرستان به ثبت رسیده اما 400 مورد واقعه طلاق هم رخ داده و بیانگر این است که یک سوم ازدواج ها در این منطقه منجر به متارکه شده است.", "text":"به گزارش ایرنا ایرج قناعتیان، چهارشنبه در کار گروه هماهنگی برگزاری هفته سلامت روان که در جهرم برگزار شد، افزود: این آمار حاکی از وجود آسیب های اجتماعی است که دامن خانواده‌ها را گرفته است.وی بیان کرد: مساله مواد مخدر و استفاده از مشروبات الکلی در بین جوانان از دیگر معضلاتی است که جامعه با آن رو به ‌رو است.قناعتیان ادامه داد: آسیب‌های اجتماعی از دغدغه‌هایی است که مسئولان بسیار بر آن تاکید دارند و باید با ایجاد شادی و نشاط در بین جوانان و اجرای فعالیت‌های فرهنگی، ورزشی که تاثیر زیادی در سرزندگی آنها دارد، شرایطی فراهم شود که جوانان به سمت تفریحات ناسالم نروند و این مهم در گرو همکاری نهادهایی همچون اداره های ورزش و جوانان، فرهنگ و ارشاد اسلامی و آموزش و پرورش است.معاون سیاسی امنیتی فرمانداری ویژه جهرم اظهار داشت: از سوی دیگر ضروری است با بهره‌گیری از وجود مشاوران و متخصصان دستگاه‌های اجرایی و همچنین بخش خصوصی، در آگاهی افراد جامعه و تبیین پیامدهای مخرب مصرف مواد مخدر و مشروبات الکلی، فعالیت های موثرتری داشته باشیم. رئیس دانشگاه علوم پزشکی جهرم نیز در این نشست گفت: نقش شادی و نشاط، خانواده، محیط‌ های آموزشی و سبک زندگی سالم، تاثیر بسزایی در سلامت روان جوانان و نوجوانان دارد.محمد رحمانیان اضافه کرد: افزایش سطح سلامت روان جوانان و نوجوانان منوط به همکاری و مشارکت نهادها و دستگاه‌های اجرایی ذی ربط است، مدیران باید احساس مسئولیت کنند و متولیان ایجاد سلامت روان جوانان و نوجوانان  خود را موظف به ایجاد شرایط لازم در این زمینه بدانند.وی افزود: افزایش کیفیت سطح زندگی، رضایتمندی از زندگی و احساس ارزشمندی از مقوله‌های بسیار مهم در حفظ سلامت روان افراد جامعه است که بی‌شک بعد از خانواده که یکی از مهم‌ترین محیط‌ های تامین‌کننده و موثر در فراهم کردن این شرایط به شمار می آید، محیط‌ های آموزشی همچون مدرسه و دانشگاه نیز در این زمینه نقش سازنده ای دارند.هفته سلامت روان امسال از هجدهم تا بیست و چهارم مهرماه و با شعار 'سلامت روان جوانان و نوجوانان، جهان در حال تغییر' برگزار می‌شود.شهرستان جهرم در فاصله 193کیلومتری جنوب شرقی شیراز قرار دارد.9910 /6118            "}