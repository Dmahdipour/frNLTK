{"onTitr":" در گفت و گو با یک اقتصاددان مطرح شد    ","titr":" دو اقدام ضروری برای تضمین ثبات بازار ارز","describe":" تهران- ایرنا- «محمد طبیبیان» اقتصاددان معتقد است که ایجاد بازار ارزِ واقعی با استفاده از تجربیات سایر کشورها و تعیین تکلیف رانتخواران دو اقدام اساسی است که بازار ارز را سر و سامان خواهد داد.", "text":"به گزارش گروه تحلیل، تفسیر و پژوهش های خبری، بازار ارز از دیروز شاهد ریزش بهای انواع ارزهای خارجی بود. تحلیلگران دیدگاه های گوناگونی را درباره این تحول عنوان داشته اند. برخی از دلایل رسانه ای، تبلیغاتی و پیامدهای تصمیمات اخیر قضایی سخن گفته و گروهی کاهش نرخ ارز را مرتبط با ورود ارز ناشی از صادرات به بازار می دانند. اعطای اختیارات تازه به بانک مرکزی و اقدامات موثر این نهاد نیز از جمله دلایلی به شمار می آید که در این میان بسیار برجسته است. در شورای عالی هماهنگی اقتصادی که ابتدای هفته جاری (هفتم مهرماه) با حضورسران قوا برگزار شد، مقرر شد اختیاراتی گسترده جهت کنترل و نظارت بر بازار ارز به بانک مرکزی اعطا شود؛ از جمله اینکه بانک مرکزی می تواند از طریق بانک‌ها و صرافی‌های مجاز در بازار ارز مداخله کرده و اقدامات لازم را برای کنترل نرخ ارز صورت دهد. همچنین بانک مرکزی اختیار دارد که قیمت مبادله در بازار ارز را نیز به نحو مقتضی اطلاع‌رسانی کند. بر اساس یکی دیگر از مصوبات این جلسه، هر شخص حقیقی و حقوقی با رعایت مقررات بانک مرکزی می‌تواند به هر میزان اسکناس ارز وارد کشور کند. پژوهشگر ایرنا در گفتگو با محمد طبیبیان اقتصاددان، به بررسی و ارزیابی تصمیم گیری و اختیارات بانک مرکزی در اقتصاد و به طور اخص بازار ارز پرداخته است. متن این گفت وگو در ادامه می آید. ** اختیارات اخیر بانک مرکزی تازه نیست طبیبیان می گوید: این اختیارات جدید نیست. بانک مرکزی طبق قانون این اختیارات را دارد اما گاهی دولت ها این قوانین و مقررات را معلق می کنند. اعلام اخیر شاید تاکیدی بوده بر این اختیارات تا در برابر رویکردهای دیگری مانند قاچاق انگاشتن واردات ارز، سوء تفاهم ها را در جامعه برطرف کند. این امر تاثیر مستقیمی بر بازار ندارد. اثرات آن به این بر می گردد که بانک مرکزی سیاست ها و اختیاراتش را درست اجرا کند. ** مسوولان به تجربه بازار ارز دیگر کشورها بنگرندبه گفته این اقتصاددان، مسوولان در برابر یک موضوع مقاومت می کنند و آن ایجاد بازار ارز است. هر دفعه لقمه را دور سرشان تاب می دهند. یک دفعه واردات حدود هزار قلم کالا را ممنوع کردند. بعد قیمت گذاری های مختلف می کنند. این کارها برخلاف هدف و نیت شان ثمر می دهد. سامانه نیما هم به همین شکل است. چیزی جز یک کاغذ بازی کامپیوتری نیست. همه این کارهای پر هزینه را کردند به خاطر اینکه یک کار را نمی خواهند انجام بدهند. کار اصولی این است که بازار ارز واقعی ایجاد کنند. بازار ثانویه اصلا بازار نیست و مشکلات آن را من از فعالان اقتصادی شنیده ام. غیر از اینکه یک پروسه اداری طولانی و پر دردسر برای صادرکنندگان و وارد کنندگان باشد چیز دیگری نیست. باید به دنیا نگاه کنند، آلمان، انگلیس، ژاپن، کره و غیره ، ببینند بازار ارز چیست و چگونه است. بعد یک بازار ارز درست کنند. ** رانت و رانت خواران مانع ایجاد بازار واقعی ارز به باور طبیبیان، مانع اصلی ایجاد بازار ارز واقعی رانت های بزرگ است که از چند نرخی و تخصیص اداری ارز ناشی می شود. برخی منافع بسیار زیادی در این وضعیت دارند. کسانی که این رانت ها را می برند مستقیم و غیرمستقیم در تصمیم گیری ها نقش دارند و نمی خواهند از منافعشان بگذرند. اگر حاکمیت توانست یک بار برای همیشه و از طریق یک تصمیم گیری درست با این رانت خوارها مقابله کند، وضعیت درست می شود. در چند ماه گذشته راه حل درستی ارائه نشده و تا زمانی که این رانت ها وجود دارد این روش ها محکوم به شکست است. باید کاری بکنند که این رانت ها قطع بشود. درآمد حاصل از فروش ارز برحسب قیمتی که عرضه و تقاضا تعیین می کند باید به طور کامل به خزانه دولت یا جیب صادرکننده واریز شود، نه به کیسه رانت خوارها. ** حد و حدود توانمندی های دولت او در رابطه با توانایی و اختیارات دولت می گوید: دولت خیلی اقتدار دارد. اگر بخواهد و توان برنامه ریزی و سازمان دهی داشته باشد، می تواند جلو نابسامانی ها را بگیرد. دولت همه اختیاری را که باید برای این کار داشته باشد، دارد. ما از زمان آقای مهندس موسوی کار کردیم، با آقای هاشمی هم کار کردیم. دولت خیلی اختیارات دارد که می تواند استفاده کند. وی تصریح کرد «اختیارات جدید می تواند اطمینان بخش و رافع برخی از سوء تفاهم های گذشته ناشی از بخشنامه های مکرر و مغشوش باشد. مثلا قبلا گفتند ارز قاچاق است. بعد حالا می گویند هرکس می تواند ارز وارد کند. این در واقع رافع این موارد است. اما کار اساسی این است که بازار ایجاد کنند. سه قوه از آن حمایت کنند و بگویند همه از جمله دولت باید در این بازار خرید و فروش ارز انجام دهند. حالا هرچه ریال اضافه می آید بریزند داخل خزانه. بعد به فقرا می دهند، به نانوا می دهند به هرکسی که دلشان خواست بدهند.»** چند نرخی بودن ارز خلاف قانون اساسی است طبیبیان معتقد است: در بازار باید ارز تک نرخی باشد. به نظر من خلاف قانون اساسی است که دولت بخواهد ارز را زیر قیمت بازار بفروشد. مشخصاً خلاف اصل 52 و 53 است که پرداخت باید با مجوز قانون و در چارچوب بودجه باشد. پرداخت های رانتی چنین نیست. چون ارز نفت ملک و مال عمومی است. نباید عاید رانت برها و ویژه خوارها شود.  بعضی می گویند که این کار باعث افزایش قیمت ها می شود. جواب من این است که اولاً این درست نیست. حتی به نظر من اگر یک بازار درست ایجاد کنند و به این آشفتگی پایان دهند قیمت ها را تعدیل می کند. دیگر اینکه از نظر کارایی اقتصادی اصلا نرخ مهم نیست. اینکه دلار باشد 5، 10 یا 20 هزار تومان این هیچ اهمیتی ندارد. مهم این است که این نرخ تعادلی باشد، نرخی باشد که اقتصاد و عرضه و تقاضا تعیین می کند، نرخی باشد که در توان اقتصادی ما باشد. اگر نرخی را که در توان اقتصاد ما است دست کاری بکنیم آسیب ایجاد می کند. برای مثال اگر شما خربزه های مردم را کیلویی 10 تومان بخرید سال دیگر مردم نمی کارند. باید ببینیم که اقتصاد ما با این کم آبی و مشکلات، نرخ خربزه را چند تعیین می کند. اینگونه کشاورز می تواند تولید کند و مصرف کننده هم باید خودش را با آن تنظیم بکند. وی ادامه داد: در مورد ارز هم همین طور است. باید قیمتی باشد که عرضه و تقاضا تعیین می کند. اینگونه مردم چه صادر کننده، واردکننده و مصرف کننده، هم تکلیف خود را می دانند. ببینید برای من بهتر است ارز هزار تومان باشد. می توانم سفر خارج از کشور بیشتری برم، جنس خارجی بیشتری بخرم. نباید علاقه من و شما تعیین کننده باشد. باید ببینیم اقتصاد کشور ما چه نرخی را می تواند حفظ کند و نگهدارد. این است که مهم است، نه میل من و دیگری. ** ریزش طبقه متوسط به خاطر نرخ ارز نیست این اقتصاددان درباره اوضاع معیشتی جامعه اظهار داشت: ریزش طبقه متوسط به زیر خط فقر به خاطر ارز نیست. من الآن حقوق بازنشستگی می گیرم. در این چند ماه بخش بزرگی ارزش حقوق من کم شده است. مشخصاً از ماه اسفند تا کنون سبد مصرفی خانواده ما که سبد لوکسی هم نیست حدود پنجاه در صد گران شده، و ارزش در آمد ما نصف. خط فقر مطلق که بانک جهانی اعلام کرده برای کشور های کم درآمد حدود سه دلار سرانه در روز است. یعنی می شود برای یک خانوار متوسط چهار نفره دوازده دلار در روز. اگر فرضا قیمت دلار ده هزار تومان قابل حفظ و تداوم باشد برای یک خانواره متوسط خط فقر مطلق می شود در آمدی معادل سه میلیون و ششصد هزار تومان در ماه (اگر فرضاً نرخ ارز قابل تداوم پانزده هزار تومان باشد می شود پنج میلیون و چهار صد هزار تومان). بنابر این حتی یک استاد دانشگاه هم زیر خط فقر مطلق است. این تقصیر ارز نیست. این تقصیر سیاست های نادرست دولت و حکومت (شامل قوای دیگر) است. مشخص است که این تقصیر از کجاست. چرا آمدند در این سال ها پیوسته نقدینگی درست کردند. چرا بودجه را از حد خودش فراتر بردند. چرا سیستم بانکی را به این روز انداختند. کارآفرینی را دچار اختلال کردند. چرا سرمایه گذاری را دچار ناامنی کردند. چرا موانع اداری فعالیت اقتصادی را بر نمی چینند؛ از جمله این مالیات غیر منطقی به عنوان ارزش افزوده است را جمع نمی کنند و یا تشکیلات تحمیل قیمت و تعزیر اقتصادی را. چرا روابط بین الملل را بازسازی نمی کنند. چرا روابط بین الملل را در جهت اقتصاد کشور توسعه نمی دهند. یکی از نمایه های این اثرات اقتصادی تورم و نرخ ارز است. بنابر این اگر بخواهند به طور مصنوعی دلایل پایه ای را درست کنند. مثل مریضی است که تب کرده و بدون اینکه بخواهند جراحت ها و عفونت های درونیش را درمان کنند فقط درجه حرارت بدنش را پایین بیارند. چنین کاری بیشتر نتایج منفی به بار می آورد. پژوهش**س.م**9279            "}