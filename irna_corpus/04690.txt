{"onTitr":"","titr":" خطوط ارتباطی 550 روستای سیل زده مازندران به مدار بازگشت","describe":" سار ی- ایرنا- مدیرکل ارتباطات و فناوری اطلاعات مازندران گفت که مشکل قطعی و اختلال تلفن ثابت و همراه اهالی 550 روستای این استان که بر اثر بارندگی شدید و سیلاب اخیر رخ داده بود، رفع شد.", "text":"یدالله طهماسبی روز دوشنبه در گفت و گو با خبرنگار ایرنا افزود: در بارندگی و سیلاب اخیر حدود یکهزار متر فیبر نوری روستاها را آب برد و امکان اتصال میان سایت های مرکز با سایت های مناطق وجود نداشت .وی ادامه داد: همچنین با قطع فیبر های نوری، تلفن ثابت اهالی 350 روستای مازندران قطع شد و آنها هم راه ارتباطی نداشتند . فیبر نوری کابل های مخابراتی در حاشیه جاده ها و پل ها کشیده می شود تا از این طریق امکان ارتباط تلفن های ثابت فراهم شود .مدیرکل ارتباطات مازندران با اعلام این که قرار گرفتن فیبر نوری در حاشیه پل ها و جاده ها استاندارد جهانی است، گفت: امکان قرار دادن فیبر نوری در داخل رودخانه ها و یا دیگر مسیر ها نیست و به همین خاطر حتما باید از حاشیه این مسیرها کار صورت بگیرد .وی افزود: بارندگی و سیلاب اخیر آنچنان از شدت زیاد برخوردار بود که تنه قطور درختان را در طول مسیر رودخانه ها به حرکت درآورد و باعث کنده شدن فیبرهای نوری شد . طهماسبی شدت سیلاب را عامل اصلی قطعی فیبر بوری در مسیر پل ها و رودخانه ها دانست و توضیح داد: هر سال بارندگی و طغیان رودخانه ها در استان مازندران رخ می دهد ولی هیچگاه به این زیر ساخت ها خسارتی وارد نکرده بود.وی همچنین از مشکلات به وجود آمده برای 200 سایت تلفن همراه مازندران به عنوان بخش دیگری از تبعات سیل اخیر در این استان نام برد و گفت که به همین خاطر تلفن همراه مشترکان 200 روستای استان قطع شده بود . مدیرکل ارتباطات مازندران تاکید کرد که با تلاش تیم های عملیاتی این اداره کل در مناطق سیل زده، قطعی و مشکل بیشتر روستاهای استان بر طرف شد ولی در روستاهای دو هزار و سه هزار ، سلیمان آباد و کشکول شهرستان تنکابن مشکل وجود دارد که بزودی برطرف خواهد شد .وی گفت که روستاهای این مناطق از شهرستان تنکابن نیز به دلیل تخریب و از بین رفتن راه مواصلاتی امکان حضور تیم های عملیاتی در این مناطق وجود نداشت که شب گذشته و با بازگشایی مسیرها این امکان فراهم شد . طهماسبی تاکید کرد : در حال حاضر تمامی مشترکان تلفن ثابت و همراه استان مازندران ارتباط آنها برقرار است و مشکلی برای ارتباط آنها وجود ندارد .  2096/1654            "}