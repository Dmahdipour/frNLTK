{"onTitr":" در مصاحبه با راشا تودی عنوان شد:    ","titr":" لاریجانی: حفظ برجام به نفع امنیت منطقه و جهان است","describe":" آنتالیا- ایرنا- رئیس مجلس شورای اسلامی در مصاحبه با شبکه تلویزیونی راشا تودی روسیه گفت که حفظ برجام به نفع امنیت کل منطقه و صحنه بین المللی است.", "text":"به گزارش روز سه شنبه ایرنا، علی لاریجانی در حاشیه سومین اجلاس مجالس اوراسیا در شهر آنتالیای ترکیه در مصاحبه با شبکه تلویزیونی راشا تودی روسیه با اشاره به این که مسئول سیاست خارجی اتحادیه اروپا در نیویورک ابتکاری را برای حفظ برجام به ایران معرفی کرد، افزود: هیچ دلیلی وجود ندارد که ما درباره ادامه همکاری ناامید باشیم.وی تاکید کرد: در گذشته به صورت فعالانه روی این موضوع کار کرده ایم، گزارش ها نیز حاکی از پیشرفت این مساله است و بر این اساس باید در چارچوب برجام کار شود و این به نفع امنیت همه است.رئیس مجلس شورای اسلامی در پاسخ به پرسشی پیرامون توافق بین روسیه و ترکیه در مورد ادلب اظهار کرد: جمهوری اسلامی در زمینه حل مساله سوریه با روسیه و ترکیه یک کار مشترک را دنبال می کند و فکر می کنم مذاکرات در چارچوب آستانه خوب پیش رفته و این مدل امنیت منطقه ای موفق بوده است.وی اضافه کرد: در موضوع ادلب هم مشورت های مشترک با هم داشته ایم که رو به پیشرفت است.لاریجانی درباره تحویل موشک های اس.300 روسی به سوریه و واکنش رژیم صهیونیستی در این زمینه نیز گفت : بعید می دانم رژیم صهیونیستی بتواند عکس العمل مهمی انجام دهد و به روسیه حق می دهم که در سوریه موشک های اس 300 نصب کنند چرا که وقتی اسرائیلی ها از خود رفتار ناهنجاری نشان داده و هواپیمای روسی را زده اند، آنها نیز مجبور هستند که به این امر مبادرت ورزند و این حق روسیه است.به گزارش ایرنا، علی لاریجانی رییس مجلس شورای اسلامی در راس یک هیات پارلمانی از طرف ایران برای حضور در سومین دور اجلاس بین المجالس اوراسیا به آنتالیای ترکیه سفر کرده است.وی علاوه بر سخنرانی، دیدار دو جانبه ای با برخی از روسای مجالس کشورهای شرکت کننده داشت.پیش از این دوره اول و دوم اجلاس مجالس اوراسیا در کره جنوبی و مسکو برگزار شده بود.خاورم/1905/1211            "}