{"onTitr":"","titr":" تسهیل اجرای توافق های دوجانبه با تاسیس دفتر اتحادیه اروپا در تهران","describe":" تهران- ایرنا-کارشناسان اعتقاد دارند تاسیس دفتر اتحادیه اروپا در دوره ای که بروکسل از نظر سیاسی در مقابل سیاست های یکجانبه «دونالد ترامپ» و رویکردهای تند کاخ سفید ایستاده است می تواند به خنثی سازی فشارها علیه تهران کمک کند.", "text":"به گزارش گروه تحلیل، تفسیر و پژوهش های خبری، اتحادیه اروپا از نظر سیاسی حمایت کاملی را از توافق هسته ای با ایران داشته و نشان داده است تصمیم دارد در کنار ایران با محدودیت ها و فشارهای «دونالد ترامپ» مقابله کند. به تازگی اتحادیه اروپا بار دیگر درخواست تاسیس دفتر خود در تهران را مطرح کرده است. بنا بر اظهارات «حشمت ‌الله فلاحت ‌پیشه» رئیس کمیسیون امنیت ‌ملی و سیاست ‌خارجی مجلس شورای اسلامی سفیر اتریش در تهران به عنوان رئیس دوره ای اتحادیه اروپا، در نشست سفرای کشورهای اروپایی با نمایندگان مجلس چنین درخواستی را مطرح کرد. البته به نظر می رسد گشایش دفتر اتحادیه اروپا دارای روندهایی قانونی است که باید مقدمات آن انجام شود و برای آن پروتکلی تدوین گردد. به اعتقاد کارشناسان تاسیس دفتر اتحادیه اروپا در تهران می تواند روندهای دوجانبه و هماهنگی ها در دوره ای که مقام های هر دو طرف در تهران و بروکسل برای خنثی کردن تحریم های آمریکا تلاش می کنند مفید باشد. سفیر اتریش نیز به نوعی چنین استدلالی را مطرح ساخت که بهتر است تاسیس این دفتر با سرعت بیشتری دنبال شود زیرا بعد از خروج ایالات متحده از برجام، کشورهای اروپایی وارد عمل شده اند و برای حفظ توافق تلاش می کنند. سال قبل نیز «اسحاق جهانگیری» معاون رئیس جمهوری کشورمان هم با استقبال از تاسیس این دفتر، آن را در تسهیل اجرای توافق های دوجانبه موثر دانست. **ایران عامل تعمیق شکاف میان اروپا و آمریکااتحادیه اروپا به دنبال راهکارهای مناسب برای مقابله با تحریم های دونالد ترامپ علیه ایران است. روزنامه گاردین در این زمینه نوشت به رغم تهدیدهای کاخ سفید، «فدریکا موگرینی» مسئول سیاست خارجی اتحادیه اروپا بر افزایش تجارت با ایران تاکید دارد. به نوشته این روزنامه نتیجه عینی و ملموس سخنان مسئول سیاست خارجی اتحادیه اروپا آن است که بروکسل در مسیر تصادم با آمریکا قرار دارد. موگرینی تاکید کرده است که اتحادیه اروپا اجازه نمی دهد توافق هسته ای سال 2015 با تهران نابود شود و به طور قطع این اتحادیه بر تصمیم های خود سرمایه گذاری خواهد کرد. اتحادیه اروپا در کنار چین و روسیه که این توافق را امضا کرده اند و برای موفقیت آن تلاش بسیاری انجام دادند اما اقدام ترامپ که برجام را وحشتناک و یک طرفه می داند این کشورها را برای ادامه تجارت با تهران دچار مشکل کرده است. هفته گذشته رایزنی های مقام های اروپا و آمریکا در زمینه اصلاح تعرفه های ترامپ ناکام ماند و به نوشته گاردین اکنون تصمیم هایی که اتحادیه اروپا (در مورد ایران) از آن ها سخن می گوید ممکن است باعث بی ثباتی بیشتر در روابط دو سوی آتلانتیک شود. تحریم های کاخ سفید از روز 4نوامبر (13 آبان) علیه ایران به اجرا در می آید. اتحادیه اروپا چندین راه حل را برای مقابله با اقدامات ترامپ و حفظ توافق هسته ای در دستور کار قرار داده است. به گزارش این روزنامه، قوانین مسدود ساز یکی از مهمترین گزینه های این اتحادیه است که می تواند از شرکت های قاره سبز در مقابل مجازات های واشنگتن حمایت کند. با اینکه این قوانین یک بار در دهه 1990 در مورد تحریم کوبا به اجرا در آمده بود اما اکنون دیدگاه ها نسبت به کارآمدی آن در بین کشورهای اروپایی متفاوت است. راهکار دیگر اروپایی ها ایجاد کانال های مستقل مالی بدون به کارگیری دلار و به دور از نظارت نهادهای مالی بین المللی است.  همین پشتکار بروکسل ایالات متحده را نسبت به کارآمدی تلاش های اروپا نگران کرده است. به همین دلیل واشنگتن تصمیم دارد تا بانک های اروپایی را که از طریق سیستم سوئیفت با ایران همکاری مالی دارند تحریم کند. اتحادیه اروپا اکنون تلاش می کند تا مانع اجرایی شدن این تصمیم آمریکا شود. ایجاد یک سوئیفت اروپایی که بر پایه دلار نیست و در آن مراودات با یورو انجام می شود از جمله طرح هایی است که اتحادیه برای اجرای آن تلاش می کند. خبرگزاری اسپوتنیک روسیه نوشت اروپا تلاش می کند تا آمریکا را در مورد کار گذاشتن ایران از پرداخت های بین المللی سیستم سوئیفت تحت فشار قرار دهد. 11 هزار بانک از بیش از 200 کشور در این سیستم مشارکت دارند و به نوشته اسپوتنیک همه امضاکنندگان توافق هسته ای به غیر از آمریکا از شرایط کنونی ناراضی هستند زیرا چنین اقدامی ممکن است کل سیستم سوئیفت در سراسر جهان را دچار مشکل کند.باید پذیرفت که ایران باعث تفرقه در صفوف کشورهای غربی شده است. این همان نکته ای است که روزنامه نیویورک تایمز در گزارش روز سه شنبه خود به آن اذعان داشت و نوشت: ایران موجب شده است تا شکاف موجود میان اروپا و ایالات متحده افزایش یابد. این روزنامه آمریکایی افزود: در میان همه عواملی که ترامپ را از اتحادیه اروپا دور کرده است مساله ایران تلخ ترین آن ها بود زیرا اتحادیه اروپا در این موضوع فعالانه در مقابل سیاست های ایالات متحده ایستاده است. حتی اروپا در کنار چین و روسیه گروهی را برای حمایت از ایران و توافق هسته ای ایجاد کرده است. از چند ماه قبل که ترامپ آمریکا را از توافق هسته ای خارج ساخت، کاخ سفید فشارهای بسیار زیادی را برای منزوی ساختن ایران به کار بسته است اما اتحادیه اروپا تاکنون برای حفظ توافق هسته ای در کنار ایران ایستاده و حتی برای مقابله با تحریم های مالی آمریکا تصمیم دارد تا مکانیسم جایگزینی را ایجاد نماید. به نوشته نیویورک تایمز اتحادیه اروپا ایران را متقاعد ساخته تا اقدامی را انجام ندهد که مورد دلخواه اسرائیل و آمریکا است. آن ها حتی به ایران توصیه کرده اند آرام باشد و تا پایان دوره ریاست جمهوری ترامپ شکیبایی پیشه کند.  پژوهش**9130 **            "}