{"onTitr":" معاون سازمان حفاظت محیط زیست:    ","titr":" موافق انتقال آب از خلیج فارس نیستیم","describe":" تهران- ایرنا- معاون محیط زیست انسانی سازمان حفاظت محیط زیست گفت: به خاطر شرایط خاص خلیج فارس، سازمان حفاظت محیط زیست به هیچ وجه موافق انتقال آب از این پهنه آبی نیست.", "text":"مسعود تجریشی روز چهارشنبه در گفت و گو با خبرنگار علمی ایرنا درباره پروژه های انتقال آب خلیج فارس به استان ها گفت: تاکنون درخواستی در این زمینه به سازمان حفاظت محیط زیست ارسال نشده است و سازمان  به خاطر شرایط خاص خلیج فارس اساسا با انتقال آب از خلیج فارس به هیچ وجه موافق نیست، حتی وزارت نیرو مجوز تخصیص برای برداشت آب از خلیج فارس را صادر نمی کند. تجریشی توضیح داد: آب خلیج فارس نسبت به دریاهای دیگر گرم تر است، از این رو آسیب پذیری این حوضه آبی نسبت به سایر حوضه ها بیشتر است. همچنین تردد زیاد نفتکش ها، کندی چرخه تعویض آب خلیج فارس و عمق کم، میزان بالای تبخیر و شوری از دیگر شرایط خاص این پهنه ابی است. وی ادامه داد: چندی پیش فولاد مبارکه با توجه به مشکلاتی که برایش پیش آمده بود، اعلام آمادگی کرد که با هزینه خودش آب را از خلیج فارس منتقل کند اما شاید نمی دانست که فرایند انتقال چگونه است؛ ابتدا باید به وزارت نیرو اعلام شود که قصد دارد این مقدار آب از این نقطه برداشت کند و وزارت نیرو مشخص می کند که امکان پذیر هست یا نه، پس از مشخص شدن شرایط تخصیص از جانب وزارت نیرو، پروژه برای ارزیابی زیست محیطی به سازمان محیط زیست ارسال می شود که در هر صورت، این کار انجام نشده است.تجریشی گفت: البته ممکن است در گذشته مجوزی برای انتقال آب از خلیج فارس صادر شده باشد اما در حال حاضر، تحت هیچ شرایطی به پروژه انتقال از خلیج فارس مجوز نمی دهیم. وی اظهار داشت: یکی از مشکلات صدور مجوز در گذشته قید نشدن زمان اعتبار آن بود به این صورت که متقاضیان پس از دریافت مجوز تا هر زمان ممکن می توانستند اقدام به اجرا کنند، اما  با توجه به امکان تغییر شرایط منطقه مورد نظر بعد از یک تا دوسال، هم اکنون در مجوزها تاریخ نیز قید می شود.**بهره مندی جنوب شرق کشور از آب دریای عمان تجریشی گفت: در عین حال، بخش های جنوب شرق کشور شامل شمال کرمان، حاشیه یزد و شمال سیستان و بلوچستان از آب دریای عمان در قالب پروژه انتقال آب بهره مند می شوند.به گفته معاون سازمان محیط زیست، با وجود ظرفیت بالا در استفاده از آب دریای عمان، ایران نسبت به کشورهای حاشیه این حوضه آبی استفاده بسیار کمی از این ظرفیت دارد و حتی به اندازه یکی از کشورهای کوچک نیز برداشت نمی کنیم بنابراین برای برداشت جا زیاد داریم. وی اظهار داشت: عمده آب شیرین کن هایی که داریم بسیار محدود است، مثلا در عسلویه و بندر عباس در یک مجموعه خیلی کوچک، آب شیرین کن داریم که ظرفیتی قابل توجه نیست. تجریشی تاکید کرد: اما اکنون ظرفیتی که برای دریای عمان در نظر گرفتیم، می تواند ظرفیت خوبی باشد و شاخه جنوب شرق کشور شامل شمال کرمان، صنایع حاشیه یزد، شمال استان سیستان و بلوچستان را در قالب یک سیستم آب شیرین کن و خط انتقال کاملا پوشش می دهد. معاون محیط زیست انسانی سازمان حفاظت محیط زیست با بیان اینکه بسیاری از کارهای این پروژه انجام شده است گفت: بسیاری از مجوزهایی که اکنون برای فعالیت در این مناطق صادر می کنیم با فرض بر این است که آب آنها از این محل تامین شود. وی درباره انتقال آب از دریای عمان توضیح داد: تا چندی پیش افراد زیادی برای برداشت آب از دریای عمان درخواست می دادند، در این راستا با وزارت نیرو صحبت کردیم تا وضعیت و امکان تخصیص مشخص شود؛ کارها انجام شد و وقتی عدد توان برداشت را به سازمان حفاظت محیط زیست اعلام کردند، سازمان نیز مکانی را برای برداشت معرفی کرد تا کمترین آسیب به منطقه وارد شود و قرار شد از همان نقطه به مقدار مشخصی آب برداشت کنند. تجریشی افزود: بعد از آن یک سازمان سرمایه گذار تعیین و قرار شد آب را برای مصرف صنعت انتقال دهد و بخشی را در اختیار وزارت نیرو بگذارد تا از آن برای آب شرب روستاها و شهرهای کرمان و یزد استفاده کند. وی گفت: با انتقال آب از دریای عمان مشکل نداریم برای همین منظور خواستیم به جای اینکه تکه تکه و از مکان های مختلف کار برداشت از دریای عمان صورت گیرد در قالب یک پروژه آب شیرین کن و خط انتقال انجام شود.علمی 9014**2017            "}