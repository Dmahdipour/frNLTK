{"onTitr":"","titr":" بازنگری طرح جامع شهری اصفهان آغاز شد","describe":" اصفهان- ایرنا- فرآیند  بازنگری طرح جامع شهری اصفهان  روز پنجشنبه در مراسمی در کتابخانه مرکزی شهرداری این شهر آغاز شد.", "text":"معاون شهرسازی و معماری شهرداری اصفهان  در حاشیه مراسم اعلان عمومی آغاز فرآیند تهیه برنامه جامع شهر اصفهان  به ایرنا گفت : آخرین طرحی که در این حوزه تحت عنوان طرح جامع کلید خورد به سال 67 بازمی گردد که با نگاه کالبدی به شهر در نظر گرفته شده بود.احمد حسینی نیا  افزود : بیشتر طرح های  گذشته نگاه کمی به شهر داشت و به مباحث کیفی شهر، معیشت، زیست بوم، اقتصاد، حمل و نقل، مدیریت و تشکیلات اراضی از لحاظ اجرایی پرداخته نشده و تحقق پذیری مبنا نبود.وی ادامه داد: مباحث برنامه جامع در گذشته به این صورت بود که طرحی تدوین و تهیه سپس در یک بازه زمانی به شورایعالی معماری و شهرسازی ایران راه پیدا می کرد و سپس با وجود بروکراسی های اداری قرار بود به تایید برسد.حسینی نیا اضافه کرد: اکنون تئوری پیشنهادی ما این است که بعد از تهیه و تایید گام اول یعنی گزارش تشخیص و آسیب شناسی در شورایعالی معماری و شهرسازی، بتوانیم گام های بعدی که به فراخور و بازه زمانی تهیه می شود را با تفویض تاییدات به شورای برنامه ریزی استان محول کنیم و با همراهی استانداری، راه و شهرسازی و سایر ادارات عضو شورای برنامه ریزی به لحاظ کمی زمان را مدیریت کنیم.وی بیان کرد: براساس پیش بینی های صورت گرفته با توجه به تهیه پایگاه داده اطلاعات در حوزه شهرسازی  می توانیم در مرحله گردآوری اطلاعات زمان را مدیریت و بلافاصله به آسیب شناسی برسیم و براساس قراردادی که اداره کل راه و شهر سازی تنظیم و عقد قرارداد آن صورت گرفت است  در بازه زمانی 2 ساله (براساس اعلام اداره کل راه و شهرسازی) برای کل برنامه جامع شهر اصفهان بتوانیم به چشم انداز این طرح دست پیدا کنیم.معاون شهرسازی و معماری شهرداری اصفهان گفت: اما چشم انداز 2 ساله طرح جامع شهر اصفهان منوط به این است که در مقاطع زمانی مختلف براساس گام های متعدد بتوان مصوبات را اخذ کرد.  وی در پاسخ به این سئوال که چرا این طرح با رویکرد نوین و جدید آغاز شده است، تصریح کرد: زمینه های برنامه ریزی می طلبید که به جای طرح جامع به سمت برنامه جامع حرکت کنیم که در برنامه جامع هشت گروه کانونی زیست بوم، اقتصاد، حمل و نقل، شهرسازی، مدیریت و اداره تشکیلات زمین از جمله مباحثی است که برای طرح جامع شهر پیش بینی و تعریف شده است.حسینی نیا با بیان اینکه رویکرد نوین این طرح از باب کمی و کیفی در نظر گرفته می شود، گفت: از منظر کیفی ذینفعان و ذی نفوذان در آن نقش داشته و براساس حضور سازمان های غیر دولتی ، نهادها  و متخصصان، اساتید و دانشجویان مباحث پیرامون شهر را مبنا قرار می دهند همچنین برنامه ریزی های لازم در طرح ریزی ها صورت می گیرد و این حرکت جدید مشارکت مردمی و شهروندان و حرفه مندان را می طلبد.وی افزود: در حوزه معاونت شهرسازی برای ذینفعان 15 تکنیک را بررسی و 12 مدل تحلیلی را برای حضور پذیری ذینفعان در نظر گرفتیم که در نهایت مدل ماتریس علاقه منفعت یا قدرت علاقه منفعت و تکنیک شبکه های اجتماعی از دیگر تکنیک ها به کمک ما آمده و در تهیه طرح با این مدل بحث ذینفعان و ذینفوذان را از 2 منظر اولویت بندی ها و دیدگاه ها مورد بررسی قرار می دهد.معاون شهرسازی و معماری شهرداری اصفهان تصریح کرد: برای فعال بودن هشت  گروه کانونی و کسب خروجی های مبتنی بر علم 60 نشست در بازه زمانی سه تا پنج ماه در برنامه گزارش مرحله تشخیص برگزار می کنیم و در این نشست ها به مباحث هشت گروه کانونی می پردازیم تا بتوانیم برای کلان شهر اصفهان آنچه که مفهوم حق بشهر از همه شمولی، برابری جنسیتی، شهر گردشگر پذیر، شهر تاب آور، نگاه خلاق به شهر و مباحث زیست بوم و کالبدی در آن را رصد کنیم.وی با بیان اینکه قرارداد طرح جامع شهر جزء شرح وظایف اداره راه و شهرسازی است و در این طرح حمایت های دولت از طریق اداره راه و شهرسازی وجود دارد، اظهار داشت: قرارداد طرح جامع شهر اصفهان توسط اداره راه و شهرسازی استان با مشاور وزیر راه و شهرسازی در گام اول منعقد شده و امیدواریم بتوانیم مباحث مشارکت و حضور ذینفعان و دیدگاه های رصد شده در حوزه تهیه برنامه جامع را احصا کنیم.در طرح  جامع نحوه استفاده از اراضی و منطقه بندی مربوط به حوزه های مسکونی، صنعتی، بازرگانی، اداری و کشاورزی و تاسیسات و تجهیزات و تسهیلات عمومی مناطق نوسازی، بهسازی و اولویت های مربوط به آن ها تعیین شده و ضوابط و مقررات مربوط به تمام موارد و همچنین ضوابط مربوط به حفظ بنا و نماهای تاریخی و مناظر طبیعی، تهیه و تنظیم می شود و برحسب ضرورت، قابل تجدیدنظر خواهد بود.کلانشهر اصفهان بر اساس سرشماری 1395 دارای بیش از یک میلیون و 960 هزار تن جمعیت  و 213 کیلومتر مربع وسعت است.9913/ 6022            "}