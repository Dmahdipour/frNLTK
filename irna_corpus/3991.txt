{"onTitr":"","titr":" پمپئو: شکایت های ایران در لاهه سیاسی و تبلیغاتی است","describe":" تهران – ایرنا – 'مایک پمپئو' وزیر امور خارجه آمریکا در بیانیه ای شکایت جمهوری اسلامی ایران از کشورش در دیوان دادگستری بین المللی لاهه را اقدامی سیاسی و تبلیغاتی خواند.", "text":"به گزارش ایرنا، پمپئو دوشنبه شب به وقت محلی در بیانیه ای که در تارنمای وزارت خارجه آمریکا منتشر شد، گفت: امروز روند بررسی های شفاهی پرونده ای که ایران علیه آمریکا (دارایی های خاص ایران) در دیوان بین المللی دادگستری در لاهه مطرح کرده است، آغاز شد. همانطوری که پیش تر هم گفتم شکایت های ایران در دیوان بین المللی دادگستری، سوء استفاده از دیوان برای مقاصد سیاسی و تبلیغاتی است. ایران این پرونده را در سال 2016 مطرح کرد تا اقداماتی را که آمریکا به منظور جلوگیری از حمایت ایران از حملات تروریستی علیه ایالات متحده و سایر کشورها و همچنین پاسخگویی به سایر اقدامات بی ثبات کننده ایران در سطح بین المللی اتخاذ کرده است، به چالش بکشد.پمپئو همچنین بار دیگر جمهوری اسلامی ایران را به دست داشتن در بمب گذاری مقر تفنگداران نیروی دریایی آمریکا در لبنان در سال 1983 متهم کرد. این حمله 241 کشته برجای گذاشت.پمپئو افزود: ما به مبارزه با اقدامات تروریستی ایران در همه جا ادامه می دهیم. ما به فشار بر این دولت یاغی ادامه می دهیم. این اقدامات مخرب ایران یکی از عواملی است که باعث شد تا هفته گذشته تصمیم بگیریم که پیمان مودت ایران و آمریکا که در سال 1955به امضا رسید را فسخ کنیم. امیدواریم که مقام های ایران به این نتیجه برسند که تنها راه تضمین آینده ای مثبت برای کشورشان این است که از کارزار ترور و تخریب در سراسر دنیا دست بردارند.به گزارش ایرنا، ایران با طرح دادخواستی در دیوان بین المللی دادگستری که احکام آن از لحاظ حقوقی قطعی، الزام آور و لازم الاجراست، خواستار بازگردانده شدن مبلغی در حدود 2 میلیارد دلار از دارایی های خود شده که براساس حکم دیوان عالی آمریکا برای پرداخت غرامت به قربانیان حملات 1983 در لبنان و دیگر حملاتی که به ایران نسبت داده شده، مسدود شده است. رسیدگی به این دادخواست از دیروز آغاز شده است.دیوان لاهه 11 مهرماه پس از چند هفته بررسی شکایت ایران از تحریم های 15 مرداد آمریکا، با تائید برخی از درخواست های ایران تا صدور رای نهایی، رای به تعلیق تحریم های ضد ایرانی واشنگتن در حوزه های دارویی، وسایل پزشکی، غذایی و هوانوردی داد. اما آمریکا پس از صدور رای دیوان در این باره اعلام کرد که قصد دارد پیمان مودت را فسخ کند.شبک**9423**1392            "}