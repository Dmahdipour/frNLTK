{"onTitr":"","titr":" هیات های تیراندازی با کمان کشور تجهیز می شوند","describe":" کرج-ایرنا-رئیس فدراسیون تیراندازی با کمان جمهوری اسلامی ایران گفت: هیات های تیراندازی با کمان استان های کشور تجهیز می شوند.", "text":"به گزارش ایرنا، غلامرضا شعبانی بهار روز دوشنبه در مجمع سالانه هیات تیراندازی با کمان البرز افزود: تمرکز بر روی باشگاه های خصوصی تیراندازی با کمان و توسعه آنها، با توجه به اینکه باشگاه ها ارکان توسعه ورزش هستند، از جمله مسایلی است که هیات های ورزشی در استان ها باید بر روی آنها دقت داشته باشند.وی اضافه کرد: یکی دیگر از برنامه های فدراسیون و هیات های ورزشی در استان ها، با هدف توسعه هر چه بیشتر رشته تیراندازی با کمان طرح استعداد یابی است که به همین منظور، با همکاری سایر دستگاه ها از جمله آموزش و پرورش این طرح در مدارس کشور اجرایی می شود.شعبانی بهار در بخش دیگری از سخنان خود به ظرفیت های استان البرز اشاره و اظهار داشت: صعود اداره کل ورزش و جوانان البرز از تیپ 2 به تیپ یک ادارات کل استانی و همچنین قرار گرفتن هیات  تیراندازی باکمان این استان  در جایگاه سوم هیات های استانی کشور، نشان از همگرایی و موفقیت ورزش البرز دارد.مدیر کل ورزش و جوانان البرز نیز گفت: هیات های ورزشی در این استان با وجود ضعف های زیر ساختی توانسته اند تاکنون قهرمانان زیادی را پرورش و در سطح ملی و جهانی افتخار آفرینی کنند.امیر غفرانی افزود: اراده هیات های ورزشی البرز فراتر از امکانات استان است و نتایجی که هیات های ما  از جمله تیراندازی باکمان با وجود کمبودهای زیر ساختی در میادین مختلف کسب کرده اند، فراتر از انتظار و امکانات است.وی اضافه کرد: سازمان یافتگی لیگ های استان، استعدادیابی و معرفی ملی پوشان توانمند به تیم های ملی باعث شد تا هیات های ورزشی استان بوِیژه هیات تیراندازی باکمان البرز با رشد و صعود چشمگیری در جایگاه کشوری قرار گیرد.غفرانی گفت: امکانات زیر ساختی استان جوابگوی ورزش البرز نیست به همین منظور هیات های ورزشی ما باید تلاش کنند تا بتوانند بخش خصوصی را بر روی کار آورده و از توان این بخش استفاده کنند.رئیس هیات تیراندازی با کمان البرز نیز در این نشست گفت: عملکرد مثبت هیات استان موجب شد، تا تیراندازی با کمان البرز در سال 96 بتواند مقام سوم را در سطح کل هیات های کشور کسب کند. بهزاد پاکزاد با بیان اینکه بیش از 400 ورزشکار در استان در رشته تیراندازی با کمان مشغول به فعالیت هستند خاطر نشان کرد: فضای ورزشی البرز جوابگوی نیاز ورزشکاران این استان نیست، اما با همین امکانات کم تاکنون توانسته ایم ورزشکاران زیادی در سطح ملی پرورش دهیم.وی اضافه کرد: در رقابت های آسیایی جاکارتا،4 نماینده در رشته تیراندازی با کمان از استان البرز شرکت داشتند که نشان از توان بالای ورزشکاران این استان و نوید بخش آینده ای خوب برای این رشته ورزشی است.پاکزاد گفت: در تمامی اردوهای تیم ملی تیراندازی با کمان، حداقل 4 ورزشکار از استان البرز شرکت داشتند و تلاش می کنیم تا این نفرات افزایش و به مرحله ای برسیم که بیش از 80 درصد ورزشکاران تیم ملی اعزامی به رقابت های بین المللی و جهانی از استان البرز باشند.وی ادامه داد: دست یابی به این مهم که بیش از 80 درصد ورزشکاران تیم ملی تیراندازی با کمان جمهوری اسلامی ایران از استان البرز باشد دور از ذهن نیست و با استعداد و اراده ای که در ورزشکاران البرزی وجود دارد این مهم قابل تحقق است.7414/ 6155            "}