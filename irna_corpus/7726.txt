{"onTitr":"","titr":" سیلاب راه ارتباطی جاده های دو هزار و سه هزار تنکابن را بست","describe":" نوشهر- ایرنا- فرماندار تنکابن اعلام کرد : بر اثر بارش شدید باران و جاری شدن سیل در تنکابن، راه ارتباطی محورهای دو هزار و سه هزار این شهرستان به دلیل نا ایمن بودن مسیر تا اطلاع ثانوی بسته شد.", "text":"سید امیر حسینی جو جمعه شب در گفت و گو با خبرنگار ایرنا افزود : بارش باران که در مناطق بالادست از شدت بیشتری برخوردار بود منجر به جاری شدن سیل در رودخانه های دو هزار و سه هزار شد و هم اکنون بسیاری از روستاها در محاصره سیل قرار دارند.وی گفت : سیلاب احتمالا به بسیاری از مزارع پرورش ماهی و تاسیسات شیلاتی در حاشیه رودخانه دو هزار و سه هزار آسیب وارد کرده که نیازمند بررسی دقیق تر است .به گفته وی ، پل روستاهای کوده و پلطان به طور کامل تخریب شد و روستاهای ایثارده ، خشکرود و پلطان به دلیل شکستگی خطوط انتقال گاز با قطعی گاز مواجه هستند.وی افزود: در حوزه شهری نیز طغیان رودخانه چشمه کیله باعث آب گرفتگی خیابان های مرکزی شهر شده و هم اکنون تردد از روی پل چشمه کیله امکان پذیر نیست.فرماندار تنکابن گفت : رانش زمین در منطقه قلعه گردن ، آبگرفتگی معابر اصلی و فرعی ، بالا آمدن سطح آب رودخانه های داخل شهر ، آبگرفتگی برخی منازل مسکونی از دیگر خسارت های سیلاب به شمار می رود.حسینی جوی افزود : هم اکنون نیروهای راهداری و امداد جاده ای و هلال احمر در مناطق حادثه دیده حضور دارند اما شرایط بد آب و هوایی خدمات رسانی به آسیب دیدگان را با مشکل مواجه کرده است.شدت باران که هنوز ادامه دارد و بر اساس پیش بینی هواشناسی تا پایان روز شنبه میهمان مازندران خواهد بود.شهرستان 165 هزار نفری تنکابن در غرب مازندران واقع است.  /1602/7513/1654            "}