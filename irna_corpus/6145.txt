{"onTitr":"","titr":" بخاری ها در تکاب روشن شد","describe":" مهاباد- ایرنا- کاهش 6 تا هشت درجه ای دمای هوا و وقوع سرمای زودرس در حالی که تنها 15 روز از فصل پاییز گذشته است، برخی از اهالی تکاب را به روشن کردن بخاری های خانگی مجبور کرد.", "text":"به گزارش ایرنا رییس اداره هواشناسی تکاب روز یکشنبه به خبرنگار ایرنا گفت: این شهرستان بامداد امروز دمای درجه 4.6 سانتی گراد بالای صفر را تجربه کرد و برای دومین بار در یک هفته گذشته سردترین شهر استان در میان 17 شهرستان بود.رسول جبرئیلی افزود: این شهرستان پنجشنبه هفته گذشته نیز با چهار درجه سانتی گراد بالای صفر سردترین شهر استان شد.وی با بیان اینکه توده هوای سرد تا روز دوشنبه بر منطقه حاکم خواهد بود، افزود: در روز دوشنبه شاهد افزایش ابر و بارش های پراکنده در سطح شهرستان تکاب خواهیم بود.جبرئیلی با اشاره به ضرورت جمع آوری محصولات زراعی و سیفی از مزارع توسط کشاورزان، بیان کرد: باغداران باید توصیه های هواشناسی را جدی بگیرند و شاخه های درختان جوان را به شکل مناسبی بپوشانند.به گزارش ایرنا سرمای زودرس که از 2 روز قبل تکاب را فراگرفته است، مردم این شهرستان را به پوشیدن لباس گرم مجبور کرد؛ در سه روز گذشته هوای تکاب ابری و با وزش باد همراه بود و در ساعاتی از شب نیز بارش های پراکنده باران صورت گرفت.اگرچه بارش موقت و پراکنده باران طراوت خاصی به هوای تکاب بخشید اما بروز سرمای زودرس موجب نگرانی کشاورزان منطقه شده است.کاهش ناگهانی دمای هوا روستاییان تکاب را نیز غافلگیر کرد و آنان را برای خرید و ذخیره سازی سوخت زمستانی به تکاپو انداخت.تکاب با 81 هزار نفر جمعیت در منطقه ای سردسیر و کوهستانی جنوب آذربایجان غربی واقع شده است.7514/6185/3072            "}