جواد صادقی مجد روز جمعه در گفت و گو با خبرنگار ایرنا، با اشاره به نشست هفته گذشته کارگروه حمل و نقل شورای گفت وگوی دولت و بخش خصوصی ، اظهارداشت: بخش زیادی از حمل و نقل کشور در استان خوزستان انجام می شود و لازم است خواسته هاو مشکلات کامیون داران در این استان به اطلاع مسئولان برسد. رئیس کارگروه حمل و نقل شورای گفت وگوی دولت و بخش خصوصی خوزستان گفت: گرانی های بسیار زیادی در تامین وسایل و ابزار مورد نیاز ناوگان حمل و نقل به ویژه برای کامیون ها شرایط ادامه فعالیت را سخت کرده است. صادقی مجد یادآور شد: تامین لاستیک مهم ترین مشکلی است که در حال حاضر کامیون داران با آن رو به رو هستند و علاوه بر این لازم است به موضوع و خواسته این رانندگان در حوزه بیمه و سرویس خودروها نیز رسیدگی شود. وی با اشاره به اینکه از ابتدای سال جاری تا کنون کامیون داران سه با اقدام به اعتراض کرده اند، افزود: اقداماتی که برای تامین خواسته های کامیون داران صورت گرفت موقتی بوده و تا کنون در این زمینه به صورت اساسی چاره اندیشی نشده است. ** کاهش هزینه یا افزایش نرخ کرایه کامیون داران رئیس کارگروه حمل و نقل شورای گفت وگوی دولت و بخش خصوصی خوزستان یادآور شد: در این نشست کامیون داران با اشاره به اینکه درآمدها با هزینه های اینگونه خودروها تناسبی ندارد خواستار کاهش حداقل 70 درصدی هزینه ها با اختصاص یارانه دولتی و یا افزایش 100 درصدی نرخ کرایه ها حمل بار شدند.صادقی مجد افزود: بر اساس تصمیم این کارگروه قرار شد ، خواسته ها و جمع بندی نظرات کامیون داران در جلسه بعدی شورای گفت وگوی دولت و بخش خصوصی خوزستان ارائه شود تا تصمیمات لازم در این خصوص گرفته شود. 7148/6002
      
      