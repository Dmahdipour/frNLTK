{"onTitr":"","titr":" 19 متخلف ارزی در مشهد دستگیر شدند","describe":" مشهد- ایرنا- کارشناس اقتصادی دبیرخانه کمیسیون برنامه ریزی، هماهنگی و نظارت بر مبارزه با قاچاق کالا و ارز خراسان رضوی گفت: 19 متخلف که اقدام به خرید و فروش ارز خارج از شبکه صرافیها می کردند دیشب در مشهد دستگیر شدند.", "text":"سعید سبزه محمدی روز پنجشنبه در گفت و گو با خبرنگار ایرنا افزود: به دستور معاون دادستان خراسان رضوی و با هماهنگی کلانتری مشهد و پلیس مبارزه با قاچاق کالا و ارز علاوه بر دستگیری این افراد برای شش نفر پرونده قضایی تشکیل و 9 هزار دلار، 900 هزار دینا و دو هزار یورو از آنان کشف شد. وی ادامه داد: این اقدام در راستای مبارزه با خرید و فروش خارج از شبکه صرافیها و ساماندهی بازار غیررسمی ارز در مشهد صورت گرفت. کارشناس دبیرخانه کمیسیون برنامه ریزی، هماهنگی و نظارت بر مبارزه با قاچاق کالا و ارز خراسان رضوی گفت: دیروز کانون صرافان ابلاغیه ای مبنی بر فروش و خرید دلار در کانال 10 هزار تومان صادر کرد و همچنین بانک مرکزی اجازه فروش ارز را به صرافیها تا سقف پنج هزار یورو داد. وی افزود: در این چارچوب هر 20 صرافی خراسان رضوی که در شهر مشهد و تایباد مستقر هستند خرید و فروش ارز را انجام می دهند. او ادامه داد: اطلاع رسانی در خصوص غیرقانونی بودن خرید و فروش ارز خارج از صرافیهای مجاز از 15 شهریور گذشته در قالب نصب بنر در اطراف بانک ملی و پاساژ مرمر مشهد و سه نوبت حضور پلیس مبارزه با قاچاق کالا و ارز در محل انجام شد. روز 21 شهریور گذشته نیز 18 نفر از دلالان خرید و فروش ارز در این شهر دستگیر شده بودند. محمدی همچنین به مشکلات برخورد با متخلفان اشاره و بیان کرد: بطور معمول دلالان هنگام دستگیری ارز به همراه ندارند و افراد خیلی کمی هستند که ارز را در اختیار می گیرند. خرید و فروش ارز توسط دلالان در بازار غیررسمی به صورت زبانی و خارج از محدوده انجام می گیرد. بطور معمول در مناطقی مانند اطراف بانک ملی یا پاساژ مرمر شهر مشهد که پاتوق دلالان است مشتری یابی انجام می شود اما مبادله ارز مخفیانه در مکانی دیگری صورت می گیرد. 7489/1858            "}