{"onTitr":"","titr":" مراکز تجاری اصفهان موظف به احداث اتاق کودک هستند","describe":" اصفهان - ایرنا - رییس شورای اسلامی شهر اصفهان گفت: طبق مصوبه سال گذشته این شورا، مراکز تجاری و عمومی این کلانشهر در اجرای طرح ساخت و ساز خود موظف به احداث اتاق کودک هستند.", "text":"به گزارش ایرنا، فتح الله معین روز یکشنبه در پنجاهمین جلسه علنی شورای شهر که در مرکز همایش های بین المللی شهرداری اصفهان برگزار شد با اشاره به فرارسیدن 8 اکتبر روز جهانی کودک گفت: به دلیل اهمیتی که تمام کشورها و سازمان های بین المللی برای کودکان قائل هستند این روز را به عنوان روز جهانی کودک نامیدند.وی اصفهان را پایلوت شهر دوستدار کودک دانست و گفت: در پنجمین دوره شورای اسلامی شهر اصفهان، این کلانشهر به عنوان شهر دوستدار کودک معرفی شد و در این راستا مشاوری منصوب شد تا پارک ها و اماکن شهری را برای کودکان و مادران آنها مناسب سازی کند.رییس شورای اسلامی شهر اصفهان در ادامه با اشاره به مصوبه هیات وزیران مبنی بر اینکه اصفهان معین تهران در زمان بلایا و حوادث طبیعی است، گفت: به رغم مکاتبات انجام شده، تجهیزاتی در خور این مسئولیت در اختیار اصفهان قرار نگرفته است و امکانات موجود این استان پاسخگوی این مسئولیت نیست.وی با اشاره به 20 مهر روز ملی کاهش اثرات بلایای طبیعی افزود: این روزها شاهد سیل در برخی مناطق و استان های کشور و وارد آمدن خسارات زیاد ناشی از تخریب سیل هستیم که نشان می دهد در گذشته اقدامات جدی برای مقابله با این حوادث طبیعی پیش بینی نشده است. معین در بخش دیگری از صحبت های خود با اشاره به روز سالمند گفت: باغ تجربه اولین باغ آماده شده در کشور برای سالمندان است.عضو شورای اسلامی شهر اصفهان نیز در این جلسه با اشاره به تعویق در پرداخت حقوق کارگران گفت: حقوق کارگران در شرایط بد اقتصادی ٢ تا چهار ماه عقب افتاده است.اصغر برشان در ادامه خرید و تامین تجهیزات آتش نشانی اصفهان را خواستار شد و تصریح کرد: به رغم اینکه بودجه ای برای تجهیزات آتش نشانی این شهر توسط شورای شهر تصویب شده اما همچنان این موضوع در اولویت تخصیص بودجه قرار نگرفته و سازمان آتش نشانی و خدمات ایمنی اصفهان را با مشکل مواجه کرده است.وی با اشاره به اینکه معاونت خدمات شهری شهرداری اصفهان طی چند ماه گذشته با سرپرست اداره شده است خواستار تعیین تکلیف این معاونت شد.در این جلسه رئیس و اعضای شورای اسلامی شهر و شهردار قزوین که به مدت یک روز به اصفهان سفر کرده اند، حاضر شدند و نماد شهر قزوین را به رئیس شورای شهر اصفهان اهدا کردند.حکم الله داوودی رئیس شورای شهر قزوین با بیان اینکه اصفهان و قزوین نسبت به هم شباهت بسیار زیادی دارند، اظهار داشت: قزوین حدود 50 سال پایتخت صفویه بوده است.وی افزود: بیش از یک هزار و 200  اثر تاریخی در استان قزوین وجود دارد که بسیاری از آنها الگوبرداری شده از آثار تاریخی اصفهان از جمله چهلستون و عالی قاپو است.رئیس شورای اسلامی شهر قزوین بیان کرد: بناهای تاریخی این شهر به دلیل اینکه سازمان میراث فرهنگی آن، امکانات لازم را برای مرمت این بناها در اختیار ندارد در حال از بین رفتن است.وی با اشاره به احداث دهکده طبیعت و سافاری پارک قزوین افزود: سافاری پارک برای اولین بار در خاورمیانه در قزوین احداث شده که تاکنون 40 درصد پیشرفت فیزیکی داشته و از حمایت های دولت برخوردار است.9913/ 2093            "}