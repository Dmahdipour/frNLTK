{"onTitr":"","titr":" طرح بیمه زنان خانه دار در کهگیلویه و بویراحمد آغاز شد","describe":" یاسوج- ایرنا- مدیرکل تأمین اجتماعی کهگیلویه و بویراحمد گفت: طرح بیمه زنان خانه دار در استان آغاز شده است و همه زنان و دختران 18 تا 50 سال می‌توانند از مزایای این طرح بهره‌مند شوند.", "text":"عباس نورمحمدی روز پنجشنبه در گفت و گو با خبرنگار ایرنا افزود: متقاضیان می‌توانند با مراجعه به شعبه تأمین اجتماعی محل سکونت خود، با ارائه درخواست و تحویل مدارک لازم، از حمایت‌های بیمه‌ای این سازمان برخوردار شوند.وی مدارک لازم برای ثبت درخواست متقاضیان را شامل اصل و تصویر شناسنامه، کارت ملی و سه قطعه عکس عنوان کرد.نورمحمدی با بیان اینکه دختران و زنان بین 18 تا 50 سال می‌توانند از مزایای این طرح بهره‌مند شوند افزود: کسانی که بالاتر از ٥٠ سال سن دارند نیز در صورت داشتن سابقه بیمه پردازی، این سابقه به حداکثر سن آنان افزوده می‌شود.وی عنوان کرد: به عنوان مثال، چنانچه فردی ٥٤ ساله باشد و چهار سال نیز سابقه پرداخت حق بیمه داشته باشد، می‌تواند از بیمه زنان خانه دار بهره‌مند شود.نورمحمدی ادامه داد: زنان خانه داری که حداقل ١٠ سال سابقه بیمه داشته باشند، بدون لحاظ شرایط سنی می‌توانند نسبت به ارائه درخواست و انعقاد قرارداد اقدام کنند.مدیرکل تأمین اجتماعی استان گفت: بانوانی که پیش از این در جایی مشغول به کار بوده‌اند و دارای سابقه بیمه تأمین اجتماعی هستند و به هر دلیلی ارتباط بیمه‌ای آنان قطع شده است و به کار اشتغال ندارند، می‌توانند بیمه خود را با عنوان بیمه زنان خانه دار ادامه دهند و از مزایای آن برخوردار شوند.وی حمایت‌هایی را که مشمولان می‌توانند از آن برخوردار شوند شامل مستمری‌های بازنشستگی، ازکارافتادگی و فوت اعلام کرد و گفت: متقاضیان هنگام ارائه درخواست می‌توانند یکی از سه نرخ ١٢، ١٤ و ١٨ درصد را انتخاب کنند.نورمحمدی بیان کرد: امکان پرداخت حق بیمه هم به صورت ماهانه و هم به صورت دوره‌های سه ماهه، شش ماهه و یک ساله وجود دارد.وی افزود: به منظور پرداخت حق بیمه، نیازی به مراجعه حضوری فرد به شعبه‌های تأمین اجتماعی نیست و متقاضیان می‌توانند پس از ثبت نام و تحویل مدارک، با دریافت نام کاربری و رمز عبور، با مراجعه به نشانی اینترنتی http://www.samt.tamin.ir نسبت به پرداخت حق بیمه خود اقدام کنند.مدیرکل تامین اجتماعی استان بیان کرد: چنانچه بانوان، نرخ حق بیمه ١٢ درصد را انتخاب کنند، از مزایای بازنشستگی و فوت بعد از بازنشستگی برخوردار می‌شوند که حداقل مبلغ حق بیمه آن در سال جاری حدود یک میلیون و ٣٣٣ هزار ریال است.نورمحمدی عنوان کرد: بانوان چنانچه نرخ ١٤ درصد را برگزینند، از بازنشستگی و مستمری مربوط به فوت قبل و بعد از بازنشستگی برخوردار می‌شوند و می‌بایست ماهانه حدود یک میلیون و ٥٥٥ هزار ریال پرداخت کنند.وی ادامه داد: در صورتی که متقاضیان نرخ حق بیمه ١٨ درصد را انتخاب کنند، از مزایای بازنشستگی، مستمری مربوط به فوت قبل و بعد از بازنشستگی و هم چنین ازکارافتادگی برخوردار خواهند شد و حداقل مبلغ حق بیمه آن نیز در سال جاری حدود 2 میلیون ریال خواهد بود.6110            "}