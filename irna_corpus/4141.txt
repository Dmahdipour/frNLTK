{"onTitr":"","titr":" صدور کالا از خراسان شمالی کاهش یافت","describe":" بجنورد- ایرنا- رئیس اداره بازرگانی خارجی سازمان صنعت، معدن و تجارت خراسان شمالی گفت: میزان صدور کالا از این استان در 6 ماهه نخست امسال، نسبت به نیمه پارسال 23.5 درصد از نظر وزنی و 1.6 درصد از نظر ارزشی کاهش یافت.", "text":"امین قربانی روز دوشنبه در گفت و گو با خبرنگار ایرنا افزود: در این مدت 237 هزار تن کالا به ارزش 60 میلیون و 500 هزار دلار از مبادی استان به مقصد دیگر کشورها صادر شده است.وی علت این کاهش صادرات را سیاست های جدید ارزی دانست و اظهار داشت: اکنون صادرکنندگان موظف به برگشت 95 درصد ارز حاصل از صدور محموله های خود به کشور هستند.قربانی افزود: این در حالی است که صادر کنندگان تنها 5 درصد ارز حاصله را می توانند صرف هزینه های بازاریابی، دفاتر و... در کشورهای هدف بکنند و در غیر این صورت برای پرداخت مالیات و تمدید کارت بازرگانی خود دچار مشکل خواهند شد.وی گفت: با توجه به اعمال محدودیت هایی در این خصوص و نبود امکان مبادلات ارزی ریالی، همچون گذشته با کشورهایی مانند عراق، افغانستان، ترکمنستان و کشورهای حوزه خلیج فارس، بسیاری از صادر کنندگان استان رغبتی به صادرات کالا ندارند.رئیس اداره بازرگانی خارجی سازمان صنعت، معدن و تجارت خراسان شمالی افزود: قانون تعهد ارزی صادرکنندگان در فروردین امسال تصویب شد که در ابتدا کشورهای عراق و افغانستان از آن مستثنی بودند اما از سه هفته پیش این دو کشور نیز مشمول بازگشت ارز شدند که این امر در کاهش صادرات تاثیر داشته است.قربانی، وجود مشکلاتی در گشایش ال سی و مراودات بانکی را از دیگر عوامل کاهش صادرات اعلام کرد که با خروج آمریکا از برجام این مشکلات بیشتر نیز شده است.وی محصولات پتروشیمی، فولاد، محصولات پلاستیکی، سیمان، مواد غذایی و محصولات کشاورزی را از مهمترین اقلام صادراتی استان خراسان شمالی دانست.رئیس اداره بازرگانی خارجی سازمان صنعت، معدن و تجارت خراسان شمالی افزود: هم اکنون این استان با 23 کشور دنیا مراودات تجاری دارد که کشورهای اروپایی آلمان، بلژیک، روسیه و بلغارستان نیز در زمره آنها قرار دارند.قربانی افزود: در این میان کشور هند با 30 درصد، افغانستان 21 درصد، میانمار 15.8 درصد، عراق 8.2 درصد و ترکمنستان 4.8 درصد بیشترین پذیرش کالای صادراتی استان را داشته اند.وی بیان داشت: عدم پرداخت مشوق های صادراتی، پرداخت جوایز صادرات و کمبود واگن برای حمل و نقل از سال 90 تا کنون را مهمترین مشکلات صادرکنندگان استان است.وی اظهار داشت: با پیگیری های فراوان برای سال 95 و 96، 2  بسته حمایتی برای صادرکنندگان استان پیش بینی شد ولی باز هم اعتبار لازم تامین نشد.رئیس اداره بازرگانی خارجی سازمان صنعت، معدن و تجارت خراسان شمالی گفت: این در حالی است که شاید کمتر از 2 درصد این مشکلات مربوط به استان است و بیشتر آن باید در سطح کشوری و ملی حل شود.بیش از 150 میلیون دلار انواع کالا در سال 96 از استان خراسان شمالی به خارج از کشور صادر شد که در مقایسه با سال پیش از آن، 59 درصد افزایش داشت.امسال صدور 160 میلیون دلار کالا از استان خراسان شمالی هدفگذاری و برنامه ریزی شده است.این استان حدود 400 واحد تولیدی و صنعتی با سرمایه گذاری 13 هزار میلیارد ریال و اشتغال 11 هزار نفر دارد که از نظر وجود صنایع بزرگ رتبه دهم را در میان استان ها داراست.سهم اشتغال این استان در بخش کشاورزی 39.6 درصد، صنعت  24.3 درصد و خدمات 36.1 درصد است.ط/5132            "}