{"onTitr":"","titr":" ما به پاییز پر از بحران عادت داریم!","describe":" روزنامه سیمای شهر روز سه شنبه در سر مقاله خود مطلبی را با عنوان 'ما به پاییز پر از بحران عادت داریم! ' به قلم رضا صالحی پژوه منتشر کرد.", "text":"در این مطلب آمده است : نمی دانیم به خرداد پر از حادثه عادت کرده ایم یا به پاییز پر از بحران ؟ شاید به هر دو ، شاید هم به هیچ کدام . این روزها دوباره فصل سرد فرا رسید و مسئولان یاد وعده هایی افتادند که سالیان متمادی است برای جلوگیری از آلودگی های مرگبار آبان و آذر داده اند . خودرو های تک سر نشین و پالایشگاه و نیروگاه نیز متهمانی هستند که هرساله در این فصل به عنوان متهمان ردیف اول پای میز محاکمه کشانده می شوند . اما در این میان جای این پرسش مطرح است که طرح جامع مقابله با آلاینده ها که سه سال قبل استاندار سابق استان اصفهان آن را طرح نجات بخش اصفهان می دانست و سازمان حفاظت محیط زیست بر طبل آن می کوبید، به کجا رسید؟ اگر این طرح همچنان جاری است، پس نتایج حاصل از آن باید اطلاع رسانی شود و مشخص گردد که تا چه میزان این طرح توانسته به هدف اصلی خود نزدیک شود و اگر ناموفق بوده و مانند بسیاری از طرح های دیگر اینچنینی مسکوت مانده است، مشخص شود تاکنون چه میزان بودجه صرف آن شده و چقدر برای کشور و استان هزینه داشته است؟ هزینه آن از کدام منابع پرداخت شده و به دستور چه کسی؟ بی شک در کمتر نقطه ای از جهان می توان شاهد این بود که سیاست گذاری و مسایل زیست محیطی و معاش و سلامت مردم با تغییر مدیران، دستخوش تغییر شود؛ اما ایران یکی از این معدود نقاط است که مع الاسف مسایل زیست محیطی نیز تابعی از نگرش های سیاسی است و مانند همان معدود کشورهای دیگر، به رغم این که همیشه مقصران همه مسائل تا یکی دو سال ابتدای مسئولیت مدیران جدید، مدیران قدیم هستند ، کمتر مدیری برای بحران آفرینی در نوع و حیطه مدیریت خود و برای بی کفایتی باید پاسخگو باشد و همین مسئله زمینه آسودگی خاطر در اجرای انبوهی از طرح های غیر کارشناسی را فراهـم می سازد. برای آنکه به پاییز پر از بحران عادت نکنیـم ، چشمها را بشوئیم، جور دیگر ببینیم. 7141/6026/            "}