{"onTitr":"","titr":" اس 300 آزمونی برای روس ها در سوریه","describe":" تهران - ایرنا - سامانه دفاع هوایی 'اس 300' روس ها بالاخره دهم مهرماه جاری پس از کش وقوس های فراوان از سوی مسکو تحویل ارتش سوریه شد، اقدامی که با برخی اما و اگرها همراه است.", "text":"با آغاز بحران سوریه در 24 اسفند ماه 1389 و حمایت همه جانبه جبهه غربی - عربی - صهیونیستی از گروه های تروریستی - تکفیری، دوستان دمشق نیز به کمک مردم و حکومت سوریه شتافتند، البته این کمک ها با فرازو فرودهایی همراه بود. مستشاران ایرانی به همراه رزمندگان جبهه مقاومت اسلامی از یک سو و ارتش روسیه از سوی دیگر وارد کارزار سوریه شدند و در مقابل تروریست های تکفیری و حامیان غربی - عربی - صهیونیستی آنها صف آرایی کردند و دولت دمشق را که می رفت سقوط کند، نجات دادند. البته روسیه از میانه راه بحران سوریه و دقیقا در ابتدای مهرماه سال 1394 با اعزام دهها فروند بمب افکن و جنگنده خود وارد کارزار سوریه شد و کمک های خوبی هم به ارتش سوریه و نیز به جبهه مقاومت اسلامی ارایه داد . رژیم صهیونیستی به ویژه در هفت سال و نیم اخیر (که بحران سوریه آغاز شد)، با کمک هواپیماهای آمریکایی، انگلیسی و فرانسوی با بمباران مواضع ارتش سوریه و جبهه مقاومت اسلامی کمک حال خوبی برای تروریست ها در سوریه بوده و اقدام به تقویت جبهه تروریسم در سوریه کرده است. جنگنده - بمب افکن های رژیم صهیونیستی در آخرین اقدام تجاوزگرانه خود در خاک سوریه در 27 شهریور ماه سال جاری (1397) که پنجاه و چهارمین مورد آن در 18 سال اخیر بوده، با چهار فروند بمب افکن F16 با تجاوز به استان لاذقیه در شمال غرب سوریه، یک هواپیمای نظامی روس را در معرض سامانه دفاع هوایی S200 سوریه قرار داده و موجب هدف قرار گرفتن آن و کشته شدن تمامی 15 سرنشین این هواپیما شدند. این اقدام صهیونیست ها موجبات ناراحتی مقامات روس را فرام آورد و باعث شد تا 'ولادیمیر پوتین' رییس جمهور روسیه دستور ارسال سامانه دفاع هوایی S300 را به سوریه صادر کند، اقدامی که پنج سال از درخواست و پافشاری سوری ها نسبت به تحویل آن می گذشت. وزیر دفاع روسیه پس از هدف قرار گرفتن هواپیمای نظامی روس در سوریه اعلام کرد که مسئولیت کامل سرنگونی هواپیمای نظامی روسی در سوریه و کشته شدن 15 سرنشین نظامی روس آن با اسرائیل است. 'ولادیمیر پوتین' رئیس‌ جمهور روسیه نیز در واکنش به هدف قرار گرفتن هواپیمای نظامی روسی در سوریه تأکید کرد که موضع کرملین درباره سرنگونی این هواپیما همان موضع وزارت دفاع روسیه است. رئیس جمهوری روسیه همچنین دوم مهر ماه در تماس تلفنی با بشار اسد همتای سوری خود تاکید کرد که سامانه دفاع هوایی سوریه را تقویت می کند و سامانه دفاع هوایی اس 300 را به این کشور تحویل می دهد. سرگئی شویگو وزیر دفاع روسیه نیز در همان زمان تاکید کرد که به دستور پوتین، وزارت دفاع روسیه پدافند هوایی سوریه را تقویت می کند. وی همچنین اعلام که 'در سال 2013 میلادی ما آمادگی داشتیم که سامانه S300 را به سوریه منتقل کنیم و نیروهای متخصص این کشور نیز برای استفاده از این دستگاه تحت آموزش قرار گرفتند، اما اسرائیل از ما خواسته بود تا این اقدام را به حالت تعلیق درآوریم و ما نیز این کار را کردیم، اما حالا اوضاع تغییر کرده و این امر کاملا قانونی است. روس ها بالاخره در دهم مهرماه جاری چهار سامانه پرتابگر S300 را به همراه لوازمات جانبی به سوریه ارسال و تحویل ارتش سوریه دادند و این سامانه های دفاعی در کنار دیگر سامانه های پدافند هوایی سوری ها همچون سام پنج (S200) و سام شش گانیفول و آتشبار ضد هوایی اس – 75 قسمتی دیگر از سامانه پدافند هوایی فعال ارتش سوریه به حساب می آید که در کنار هم موجب تقویت دفاع هوایی این کشور شده است. به غیر از تحویل سامانه پدافند هوایی S300 از سوی روس ها به سوریه، مسکو اولین محموله جنگ الکترونیک 'کراسنوخا 4' را تحویل ارتش سوریه داد؛ این محموله جنگ الکترونیک از سال 2012 نهایی و سال 2013 در ارتش روسیه وارد خدمت شده است. کراسنوخا از اولین سامانه هایی بود که در فرودگاه حمیمیم در استان لاذقیه در شمال غرب سوریه مستقر شد و گفته می شود که برد اخلال آن در سامانه های ارتباطی و رادیویی حدود 250 کیلومتر است، این سیستم می تواند تمام سامانه های ماهواره ای ناوبری و ارتباطی هواپیماهای نظامی که قصد حمله به سوریه را داشته باشند، کور کند. پدافند هوایی سوریه در تاریخ 21 بهمن 1396 توانست با سامانه پدافند هوایی سام پنج یا همان S200 که با کمک همپیمانان سوریه ارتقا یافته بود، دو فروند جنگنده - بمب افکن پیشرفته متجاوز F16 رژیم صهیونیستی را در خاک سوریه هدف قرار دهد که یک فروند آن کاملا منهدم و یک فروند دیگر نیز آسیب جدی دید. به طور حتم استفاده کامل ارتش سوریه از سامانه پدافند هوایی S300 می تواند معادلات رژیم غاصب صهیونیستی را در سوریه و منطقه دستخوش تغییر و تحول جدی کند. مطمئنا تحویل سامانه پدافند هوایی S300 به ارتش سوریه از سوی روسیه و تقویت این سامانه پدافندی، تحولی چشمگیر در مقابله با تجاوزهای مکرر بمب افکن های رژیم صهیونیستی خواهد بود، اما باید منتظر بود و دید که آیا روس ها برای استفاده این سامانه از سوی سوری ها شروط خاصی تعیین کرده اند یا خیر، چراکه کارشناسان مسایل منطقه اعلام کرده اند که روس ها معلوم نیست با توجه به تعامل راهبردی با سران رژیم صهیونیستی و تحویل دیرهنگام سامان اس 300، آیا اختیار کامل استفاده از این سامانه را به ارتش سوریه داده اند یا خیر؟ کارشناسان مسایل سیاسی- نظامی منطقه معتقدند که تحویل کامل و بدون شرط سامانه های پدافند هوایی اس 300 و تجهیزات جنگ الکترونیک به ارتش سوریه، قدرت دفاعی ارتش این کشور را در مواجهه با تجاوز رژیم صهیونیستی، آمریکا، فرانسه، انگلیس و هر کشور متجاوزی که بخواهد به حریم سوریه تجاوز کند، تا حد بسیار زیادی افزایش خواهد داد. بنا به اعتقاد این کارشناسان، تحویل سامانه اس 300 به سوریه موجب تغییر در موازنه قدرت در منطقه شده و به احتمال زیاد موجب فلج شدن بازوان رژیم اسرائیل و کشورهای غربی در حمله هوایی و موشکی به سوریه خواهد شد. ** برخورد دوگانه مقامات رژیم صهیونیستی با تحویل سامانه اس 300 به سوریه با استقرار سامانه پدافند دفاعی S300 در سوریه، رژیم صهیونیستی مدعی شده که برای حمله به سوریه و مقابله با سامانه های دفاع هوایی اس 300 از جنگنده - بمب افکن های پیشرفته و پنهان کار F-35 استفاده خواهد کرد. 'آویگدور لیبرمن' وزیر جنگ رژیم صهیونیستی یازدهم مهرماه، اعلام کرد که نیروی هوایی اسرائیل با وجود سامانه های اس 300 به حملات خود علیه کشور سوریه ادامه خواهد داد. 'زاچی هانبی' وزیر همکاری بین الملل رژیم صهیونیستی نیز پس از لیبرمن، طی سخنانی مدعی شد که سامانه های اس300 باعث محدود شدن حملات اسرائیل علیه سوریه نمی شود. وی با بیان اینکه اسرائیل بهترین جنگنده - بمب افکن های پنهان کار دنیا را در اختیار دارد، ادعا کرد که اس300 های روسی قادر به شناسایی این جنگنده ها نیستند. در پاسخ باید گفت که سامانه های اس 300 به میزان سطح تکنولوژی و توانمندی های خود باعث بوجود آمدن یک سطح مشخص و زیادی از حفاظت و بازدارندگی علیه تجاوزهای صهیونیست ها در سوریه خواهد شد و مشخصا هزینه های این رژیم برای تجاوز به سوریه را بیشتر خواهد کرد. به رغم لفاظی های مقامات رژیم صهیونیستی درباره امکان دور زدن سامانه اس 300 در سوریه می بینیم که مقامات تل آویو برای فرار از جنگال (جنگ الکترونیک) گسترده روسیه در سوریه و سامانه اس 300 دست به دامان یانکی ها ‌شده اند، اقدامی که نشان از استیصال سررده های رژیم صهیونیتی دارد. این مساله آنقدر برای صهیونیست ها گران تمام شده که وبگاه دبکا فایل وابسته به محافل نظامی و امنیتی رژیم صهیونیستی چندی پیش طی گزارشی از ناتوانی نیروی هوایی ارتش این رژیم برای مقابله با جنگال گسترده روسیه در مدیترانه خبر داد و اعلام کرد که تل آویو برای مقابله با سامانه پدافند هوایی جدید سوریه از آمریکا کمک می گیرد. دبکا فایل در این زمینه به نقل از کارشناسان خود نوشت: برای نخستین بار است که یک قدرت جهانی علیه تل آویو اعلام جنگ الکترونیک کرده و چنین رویدادی 'بنیامین نتیانیاهو' نخست وزیر و 'گادی آیزنکوت' رئیس ستاد کل نیروهای مسلح را با چالش‌های جدی مواجه می‌کند. به نوشته دبکا فایل، جنگال اعلام شده از سوی وزیر دفاع روسیه در سوریه و شرق مدیترانه با پوشش صدها کیلومتر، چالش جدی برای تل آویو می باشد، زیرا اسراییل فاقد تجربه عملی در این مقیاس از عرصه نبرد الکترونیک است. تقویت پدافند هوایی سوریه آنقدر برای صهیونیست ها سنگین بوده که رسانه های رژیم صهیونیستی با بازتاب گسترده این تصمیم روسیه، از آن به عنوان خیانت روسیه به اسرائیل یاد کرده اند. تارنمای شبکه خبری آروتز شوا در این زمینه در مطلبی با عنوان 'روسیه به اسرائیل خیانت کرد'، نوشت: تحویل سامانه موشکی اس 300 روسیه به سوریه و به کارگیری ابزارهای الکترومغناطیسی توسط روسیه در قسمت شرقی دریای مدیترانه به قصد مسدود سازی رادارها و سیگنال‌های ماهواره ‌ای جنگنده‌ها، به شدت مانع توانایی بازدارندگی اسرائیل از گسترش توان نظامی ایران در سوریه می شود. کارشناسان مسایل نظامی منطقه معتقدند که نباید در تحلیل های خود درخصوص استقرار سامانه اس 300 در سوریه و نتایج آن عجله کرد و باید منتظر بود و دید که آیا استقرار اس 300 در سوریه به همراه سامانه کراسنوخا (جنگ الکترونیک) موجب دفع تجاوز بمب افکن های رژیم صهیونیستی، آمریکا، انگلیس و فرانسه در آینده خواهد شد یا خیر؟؛ موضوعی که به زمان نیاز دارد و آزمونی برای روس ها خواهد بود. خاورم*1275**1144            "}