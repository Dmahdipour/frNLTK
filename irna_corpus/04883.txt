{"onTitr":"","titr":" توفان 2 هزار و 200 میلیارد ریال به کشاورزی مازندران خسارت زد","describe":" ساری- ایرنا- رئیس سازمان جهاد کشاورزی مازندران گفت که بر اساس بازدید های میدانی کارشناسان این سازمان، توفان و سیلاب 2هزار و 200 میلیارد ریال به بخش های مختلف کشاورزی استان خسارت وارد کرده است.", "text":"به گزارش خبرنگار ایرنا،بارندگی شدید 48 ساعته جمعه و شنبه گذشته در مناطق مختلف مازندران علاوه بر بخش های کشاورزی به راههای روستایی، چندین دهنه پل ارتباطی اصلی و فرعی، تاسیسات آب، برق و مخابرات نیز خسارت زد.بر پایه گزارش هواشناسی مازندران در کمتر از 24 ساعت نخست بارندگی اخیر حدود 280 میلیمتر باران در رامسر بارید که در 25 سال اخیر بی سابقه بود و سیل و سیلاب نیز نتیجه شدت بارندگی و تداوم آن بوده است..عزیزالله شهیدی فر روز دوشنبه در گفت و گو با خبرنگار ایرنا افزود که خسارت بارندگی برای تمامی بخش های زراعی، دامی ، پرورش آبزیان و گل و گیاه بوده است.وی توضیح داد: اگر چه بارندگی برای کشت پائیزه گندم، کلزا، علوفه و سبزیجات و صیفی بموقع بود ، ولی سیل و سیلاب ناشی از آن موجب تخریب گل و گیاه، تلف شدن دام و طیور ، کندوهای زنبور عسل، از بین رفتن مزارع کشت برنج دوم و ریزش انواع مرکبات شده است.شهیدی فر با اشاره به اینکه سیل به چندین مزارع پرورش ماهیان سردآبی و گرم آبی نیز لطمه جدی زده است، گفت: سیلاب به بسیاری از سردهنه های رودخانه های منتهی به زمین های کشاورزی و شالکوبی های مملو از برنج سفید نیز خسارت زد.رئیس جهاد کشاورزی مازندران به بازدید و بررسی های میدانی  شخص استاندار و دکتر نوبخت به عنوان نماینده دولت از بخش های مختلف خسارت دیده استان اشاره کرد و گفت: امیدواریم دولت برای کمک به خسارت دیدگان اعتبارات خوبی را در نظر بگیرد.در حال حاضر محصولات کشاورزی کیوی ، انواع مرکبات ، کشت برنج دوم  ،گل و گیاه ، پرورش ماهیان گرم آبی و سردآبی استان مازندران در مرحله برداشت است و کشت پائیزه گندم، کلزا ، علوفه و سبزیجات در زمین های زراعی در مرحله کاشت است.مازندران 460 هزار هکتار اراضی زراعی و باغی دارد و حدود هفت میلیون تن انواع محصول کشاورزی در این استان تولید می شود.  6990/1654            "}