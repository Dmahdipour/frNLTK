{"onTitr":" رییس دفتر سازمان همکاری های بین المللی (جایکا):    ","titr":" سرمایه گذاری253میلیارددلاری ژاپن حاصل نیم قرن همکاری باایران","describe":" تهران - ایرنا - رییس دفتر سازمان همکاری های بین المللی ژاپن  (Jica) مستقر در تهران گفت که  این سازمان تاکنون  از سال 1957 میلادی تا کنون 253میلیارد و  700 میلیون دلار در زمینه خدمات فنی و مهندسی در ایران سرمایه گذاری کرده است.", "text":"یوکی هارو کوبایاشی (YUKIHARU KOBAYASHI) روز چهارشنبه در گفت و گو با خبرنگار گروه دانشگاه ایرنا گفت: دولت ژاپن از طریق کمک های توسعه (ODA) در قالب همکاری های فنی با کشورهای در حال توسعه از جمله ایران تلاش کرده تا هر چه فعال تر در ایجاد صلح، ثبات و رفاه جامعه بین المللی ایفای نقش کند. در این میان، جایکا به عنوان بزرگترین سازمان بین المللی کمک های دو جانبه در جهان، مسوولیت مدیریت تمام کمک های توسعه ای دولت ژاپن مانند همکاری های فنی، وام های توسعه ای و کمک های بلاعوض به سازمان ها به جز سازمان های بین المللی را به صورت یکپارچه بر عهده دارد. کوبایاشی که از فروردین سال 96 به عنوان رییس دفتر جایکا در تهران منصوب شده است به خبرنگار ایرنا گفت: روابط دو جانبه بین ملت های ایران و ژاپن ریشه تاریخی داشته و امروز ایران به عنوان تامین کننده نفت نقش مهمی در اقتصاد ژاپن دارد. وی اضافه کرد: از آنجایی که ژاپن از نفت و دیگر منابع انرژی ایران استفاده می کند از این رو در راه توسعه مهندسی و زیرساخت های نفتی ایران تلاش کرده است. به گفته کوبایاشی، با توجه به روابط دو جانبه قوی بین ایران و ژاپن، این دو کشور در چارچوب عمیق تر شدن همکاری های مشترک خود گام برداشته اند که در این میان جایکا به عنوان یک نهاد دولتی در ژاپن نقش موثری در توسعه ملی ایران ایفا خواهد کرد. وی گفت: به منظور تقویت و توسعه اجتماعی و زیربنایی در ایران، جایکا همکاری خود را در زمینه های اشتغالزایی، کاهش مخاطرات ناشی از بحران ها و مدیریت منابع آب معطوف کرده است. کوبایاشی افزود: در چارچوب توسعه پایدار نیز این سازمان در حال تقویت همکاری ها در زمینه حفظ منابع طبیعی، مدیریت آلودگی زیست محیطی و مدیریت گرمایشی جهانی است. به گفته وی برای گسترش همکاری های منطقه ای، جایکا با مشارکت ایران دوره های آموزشی متعددی برای کشورهای همسایه برگزار می کند. **تلاش برای بازگشت شرکت های ژاپنی به ایران رییس دفتر سازمان همکاری های بین المللی ژاپن در عین حال گفت: این سازمان از توسعه همکاری های دو جانبه در بخش خصوصی نیز همواره حمایت می کند که در این زمینه تمام توان خود را برای بازگشت شرکت های ژاپنی به بازار کار ایران به کار خواهد گرفت. وی اولویت های جایکا در ایران را در زمینه حفاظت از محیط زیست، اشتغالزایی و بازسازی یک سری تاسیسات ضروری برشمرد و اظهار داشت: اولویت های کاری سازمان جایکا به درخواست دولت ایران بر می گردد اما به طور عمده روی این سه موضوع تمرکز خواهد داشت. کوبایاشی با اشاره به تامین منابع مورد نیاز اولویت های سازمان از سوی دولت ژاپن گفت: این منابع از محل مالیات افراد و شرکت های ژاپنی تامین خواهد شد. وی با یادآوری فعالیت جایکا از سال 1957 در ژاپن و استقرار دفتر این سازمان در تهران در سال 1974 اظهار داشت: این سازمان در تقویت روابط بین دولت ایران و ژاپن فعالیت می کند و به طور عمده روی پروژه های اجتماعی و اقتصادی متمرکز است. کوبایاشی از پروژه هایی که جایکا در ایران روی آن تمرکز دارد به احیای دریاچه ارومیه و تالاب انزلی، حمایت از طرح جامع جزیره قشم، کنترل آلودگی هوای شهر تهران، کاهش خدمات مرتبط با زلزله اشاره کرد. **همکاری جایکاه با دانشگاه های تهران و تبریز رییس دفتر جایکا در تهران همچنین از همکاری این سازمان به طور عمده با دانشگاه های تهران و تبریز خبر داد و گفت: فعالیت جایکا با دانشگاه ها به طور مستقیم نیست بلکه از طریق ارتباط با دولت ها، با تمام دانشگاه ها همکاری دارد. **نقش کلیدی دانشگاه ها در توسعه وی نقش دانشگاه ها در توسعه کشورها را کلیدی خواند و افزود: در جریان اجرای پروژه هاست که متوجه چنین نقشی می شویم و خروجی پژوهشی دانشگاه ها به طور مستقیم و غیر مستقیم روی زندگی و نظام اداری اثرگذار است. کوبایاشی افزود: دانشگاه های سطح بالایی در ایران وجود دارد که در پروژه ها از همکاری آنها استفاده می شود و جایکا آماده تبادل همکاری و تقویت سطح همکاری هاست. جایکا در توکیو واقع شده که دارای 15 مرکز داخلی در ژاپن و 100 دفتر برون مرزی در سراسر جهان است. این سازمان دفتری نیز در تهران دارد. **6984** 1200            "}