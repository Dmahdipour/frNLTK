{"onTitr":" در نیمه اول امسال ؛    ","titr":" 19 تن مواد مخدر در استان اصفهان کشف شد","describe":" اصفهان - ایرنا - فرمانده انتظامی استان اصفهان از کشف و ضبط 19 تن انواع مواد مخدر از ابتدای سال جاری تاکنون در این منطقه خبر داد.", "text":"به گزارش ایرنا، سردار سرتیپ دوم مهدی معصوم بیگی روز چهارشنبه درجمع خبرنگاران سمیرم افزود: این میزان کشف نسبت به مدت مشابه سال  قبل حدود 47 درصد رشد داشته است.وی با بیان اینکه 81 باند قاچاق مواد مخدر در 6 ماه گذشته در استان اصفهان منهدم شده است ، گفت: 12 هزار قاچاقچی، توزیع یا حمل کننده و معتادان متجاهر در همین مدت دستگیر و بازداشت شدند.سردار معصوم بیگی افزود: طبق گزارش ها، مجموع کشفیات مواد مخدر در شهرستان سمیرم نیز به  نسبت 6 ماه اول سال قبل 45 درصد افزایش یافته است.وی همچنین به برخورد پلیس با ناامن کنندگان جاده ها اشاره کرد و گفت: پلیس قاطعانه با افرادی که اقدام به سنگ پرانی به کامیون ها کردند برخورد کرده و دیگرانی همه که  قصد بر هم زدن نظم عمومی را دارند شناسایی شده اند که در روزهای آینده دستگیر خواهند شد.رئیس پلیس استان اصفهان همچنین از اجرای  طرح مرصاد 12 خبر داد و افزود: کشف قاچاق، سلاح و مهمات و مواد مخدر بعد از اجرای این طرح در استان رشد چشمگیری نشان می دهد.وی همچنین سطح آمادگی یگان های انتظامی سمیرم را بسیار خوب ارزیابی کرد و گفت : مردم این شهرستان همکاری و همراهی خود با پلیس را، بهتر و بیشتر از گذشته ادامه دهند.فرمانده انتظامی استان اصفهان در سفر یکروزه خود به سمیرم علاوه بر دیدار با یکی از ایثارگران دوران دفاع مقدس، از پاسگاه های بازرسی پلیس سمیرم ، شهرضا، پلیس راه روستای مهرگرد در شمال و شهر کُمه در جنوب این شهرستان دیدن کرد.شهرستان سمیرم با 100 هزار جمعیت، در 160 کیلومتری جنوب اصفهان واقع شده است.7147/ 6022            "}