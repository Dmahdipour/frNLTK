{"onTitr":"","titr":" تأسیسات آبفا در برابر حوادث و آسیب ها تاب آوری داشتند","describe":" رشت - ایرنا - مدیرکل دفتر مدیریت بحران و پدافند غیرعامل شرکت مهندسی آب و فاضلاب، سیلاب اخیر در مازندران و گیلان را از لحاظ حجم باندگی کم سابقه دانست و گفت: آمادگی در تاسیسات آب و فاضلاب کشور موجب تاب آوری در برابر حوادث و اسیب ها و برگشت سریع به مدار بهره برداری و وصل آب عمده مشترکان شد.", "text":"فرهام کرکانی یکشنبه شب در پایان بازدید از مناطق سیلاب گرفته غرب گیلان در گفت وگو با خبرنگار ایرنا در رشت با اشاره به آمادگی شرکت های آب و فاضلاب پس از صدور اخطاریه هواشناسی مبنی بر بارندگی شدید در استان های گیلان و مازندران افزود: بدنبال بارش شدید باران و وقوع سیلاب، آب گرفتگی راه ها ، تخریب شماری از پل ها ، نبود جاده دسترسی، آب بردگی لوله ها و افزایش کدورت منابع آب را شاهد بودیم.وی ادامه داد: بر اثر این سیلاب، آب شرب 244 روستای مازندران و 71 روستای گیلان قطع شد اما نیروهای شرکت های آب و فاضلاب روستایی وارد عمل شدند و در کنار اهتمام برای رفع مشکلات، توزیع آبرسانی با تانکرهای سیار و آب های بسته بندی را آغاز کردند.کرکانی با اشاره به اینکه تاکنون آب شرب بیشتر خانوارها وصل شده، گفت: در گیلان آب شرب 20 روستا با چهار هزار خانوار و در مازندران نیز 25 روستا با چهار هزار خانوار قطع هستند.به گفته مدیرکل دفتر مدیریت بحران آبفا؛ سیلاب موجب قطع آب 65 هزار خانوار در مازندران و 11 هزار خانوار در گیلان شده بود و بیشترین خسارت در گیلان در شهرستان های رودسر و فومن و در مازندران در شهرستان های تنکابن و رامسر بوده است.کرکانی در بخش دیگری از این گفت وگو، با اشاره به بازدیدش از غرب استان اظهار داشت: این سیل قدرت بالایی داشت و بسیاری از تاسیسات ما در خطر سیلاب قرار گرفت که با توجه به حیاتی بودن آب و خطرات ناشی از نبود آب شرب سالم و بهداشتی، اهتمام داشتیم با رفع سریع مشکلات، خطرات را به حداقل برسانیم.مدیرکل دفتر مدیریت بحران آبفا خاطرنشان کرد: آبرسانی به شهروندانی که آب آنها در اثر سیلاب قطع شده، تا زمان وصل مجدد آب ادامه دارد.وی برنامه ریزی و انجام مانورها را از جمله راهکارهای مقابله با چنین حوادثی عنوان و اضافه کرد: مانورهایی به طور مستمر در استان برگزار می شود که در همین راستا، دوم آبان ماه مانور زلزله را با حضور آب و فاضلاب چندین استان دیگر در گیلان برگزار می کنیم.باران شدید که بعدازظهر جمعه گذشته آغاز شد؛ موجب آبگرفتگی در شهرها، روستاها و واحدهای مسکونی و وقوع سیلاب در بسیاری از شهرستان های گیلان و خسارت به پل ها ، بناهای فنی و تاسیسات زیربنایی استان شد.به گزارش ایرنا یک هزار و 660 روستا در گیلان از نعمت آب شرب سالم و بهداشتی برخوردارند.7296 / 2007            "}