{"onTitr":"","titr":" رنج‌های ناگزیر کودکی","describe":" تهران- ایرنا- وقتی سخن از کودکان به میان می‌آید بخشی از آنها وضعیت کاملا متفاوتی دارند. جدی‌ترین گروه هدف ما کودکان مهاجر و پناهنده هستند که ترک وطن‌شان اغلب ناشی از مناقشات مسلحانه و مهاجرت‌های اجباری بوده است.", "text":"فاطمه اشرفی مدیرعامل انجمن حمایت از زنان و کودکان پناهنده (حامی)در یادداشتی در روزنامه اعتماد، آورده است: آمار این کودکان در دنیا به چند ده میلیون نفر می‌رسد و متاسفانه کودکانی را که درگیر این موضوعات می‌شوند و در طبقه کودکان پناهنده قرار می‌گیرند ، می‌توان به عنوان پررنج‌ترین و مظلوم‌ترین کودکان شناخت. بسیاری از اینها اصلا کودکی را درک نکرده‌اند و در بسیاری موارد به دلیل ناملایمات و مشکلات عدیده‌ای که در مسیر زندگی‌شان قرار می‌گیرد اصلا دوران کودکی را به پایان نمی‌رسانند.امروز مصادیق بسیاری از این کودکان در دنیا وجود دارد؛ کودکان جنگ‌زده سوری، یمنی و کودکان فراوانی که در جریان مناقشات مختلف مسلحانه داخلی و خارجی کشورهای آفریقایی قرار دارند. به این خشونت‌ها باید رنج‌های ناشی از سوءتغذیه و عدم دسترسی به بهداشت و آموزش مناسب و در مواردی از دست دادن تمام یا بخشی از خانواده را هم باید افزود، کودکانی که خانواده‌های‌شان را از دست می‌دهند دیگر عنصر مهرآوری را در زندگی‌شان ندارند و باید به تنهایی با ملایمات بعدی زندگی روبه‌رو شوند. اگر بخواهیم به کشور خودمان بازگردیم و نگاهی به کودکان مهاجر و پناهنده‌ای بیندازیم که درون مرزهای ایران قرار دارند باید بگوییم که بخش عمده آنها را کودکان افغانستانی و عراقی تشکیل می‌دهند. بخش عمده‌ای از پناهندگان افغانستان از سال 2003 به بعد به کشورشان بازگشتند ولی جنگ‌های مداوم، درگیری‌های داخلی و ناامنی‌های روبه گسترشی که کماکان در افغانستان وجود دارد، در کنار نبود ساختار اجتماعی، اقتصادی و رفاهی مناسب در این کشور باعث شده تا روزبه‌روز جمعیت بیشتری از شهروندانش به سمت مهاجرت و آوارگی خارج از مرزها سوق داده شوند. با توجه به اینکه ما اولین مرز همسایه با افغانستان هستیم بسیاری از آنها به صورت دایم یا موقت ساکن ایران می‌شوند. تا زمانی که اینها بتوانند وضعیت ثابت و حقوق اجتماعی پیدا کنند و خودشان را با هویت و ارزش‌های متفاوت جامعه میزبان عادت دهند و رنج‌های ناشی از فضاهای بیگانه‌ستیزی (که متاسفانه در تمامی دنیا کم‌وبیش وجود دارد) را از سر بگذرانند، کودکان هم هم‌پای خانواده‌ها و بزرگ‌ترهای خود مشغول تحمل این رنج‌ها هستند. با وجود تلاش‌های بسیار زیادی که از سوی سازمان‌های دولتی، بین‌المللی و غیردولتی برای رفع این مشکلات می‌شود، رنج‌های درونی که این کودکان تحمل می‌کنند بسیار بیشتر از آن است که حتی اعلام یک بسیج عمومی هم بتواند از آن بکاهد.با وجود همه اینها باید به اتفاقات مثبت هم نگاه کنیم. اتفاقی که در دو سه سال گذشته رخ داد یعنی تغییر سیاست‌های آموزشی دولت در حوزه دسترسی کودکان مهاجر و پناهنده به مدرسه بود، اتفاق خوب و قابل تحسینی است که نظام آموزشی رسمی کشور و نظام پاسخ‌گویی به مطالبات اجتماعی کسانی که در حوزه سرزمینی ما ساکن هستند را در مسیر به رسمیت شناختن حقوق اولیه این کودکان قرار داده است. بسیار خوشحالم که وقتی به آمار نگاه می‌کنم، می‌بینم که 3 سال پس از اجرای این قانون جدید شاهد رشد تقریبا دو برابری دانش‌آموزان پناهنده و مهاجر هستم. آمار دسترسی این کودکان به مدارس رسمی کشور به نزدیک عدد 500 هزار نفر رسیده و این موضوع برای فعالان اجتماعی جای خوشحالی دارد چون می‌توانند به این فکر کنند که تلاش‌های‌شان بی‌نتیجه نبوده و در مسیر بهبود وضعیت زندگی کودکان مهاجر گام‌های موثری برداشته‌اند. چنین اتفاقاتی به ما امید بیشتری می‌دهد تا این تلاش‌ها را در حوزه‌های دیگری هم ادامه دهیم تا کودکانی که به صورت ناگزیر و ناخواسته رنج مهاجرت و آوارگی را تحمل می‌کنند، دست‌کم امیدشان برای رسیدن به آینده مطلوب بی‌پاسخ نماند و بتوانیم بستر مناسبی برای جبران ناکامی‌هایی فراهم کنیم که آنها از ابتدا یا میانه کودکی تجربه کرده‌اند.*منبع: روزنامه اعتماد،1397،7،17**گروه اطلاع رسانی**1893**9131            "}