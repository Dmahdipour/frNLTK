{"onTitr":"","titr":" گردشگری با طعم فقر امکانات در منطقه نمونه ساحلی","describe":" نوشهر- ایرنا - ' سیترا ' مهم ترین منطقه ساحلی نوشهر یک دهه پس از اخذ مصوبه منطقه نمونه گردشگری، همچنان به خاطر نام و نشانش گردشگر جذب می کند اما از امکانات متعارف چنین مناطقی بی بهره است.", "text":"به گزارش خبرنگار ایرنا، این منطقه که با مساحتی حدود 19 هکتار زیر پوشش شهرداری نوشهر قرار دارد، در تمامی فصول سال پذیرای مسافر و گردشگر از اقصی نقاط کشور است به گونه ای که بر اساس آمارهای رسمی در ماههای اوج مسافری بویژه تابستان روزانه تا 150 هزار دستگاه خودرو وارد این منطقه می شود.سیترا یکی از 56 منطقه ای بود که در سال 1387 از سوی سازمان میراث فرهنگی ، صنایع دستی و گردشگری به عنوان منطقه نمونه گردشگری مصوب شد.مناطق نمونه گردشگری برابر تعریف باید دارای امکانات رفاهی ، اقامتی ، پذیرایی و خدماتی نظیر رستوران دریایی ، سوئیت های ثابت اجاره ای، اتوبوس دریایی 2، اسکله دریایی ، سوئیت های ثابت اجاره ای ، منطقه شنای آقایان و بانوان ، پیست کارتینگ و موتورهای چهار چرخ ، جایگاه اسب‌ سواری، سینمای 4بعدی، فضای ورزش‌های فوتبال و والیبال ساحلی، واحدهای تجاری و پذیرایی و غرفه‌های نمایشگاهی و شهر بازی در محدوده ساحلی باشند.مناطق نمونه گردشگری به طور معمول در جوار جاذبه های تاریخی، فرهنگی، مذهبی، طبیعی و گردشگری تعریف می شوند تاخدمات به گردشگران از سوی بخش غیردولتی بر اساس ماده 8 و آئین نامه مناطق نمونه گردشگری ایجاد و مدیریت شود.اگر چه منطقه سیترا بهترین و ایده آل ترین موقعیت و شرایط را به عنوان منطقه نمونه گردشگری در استان مازندران دارد، ولی با گذشت یک دهه از اخذ مصوبه و حضور میلیون ها گردشگر در طول سال در این منطقه، هنوز بسیاری از امکانات تعریف شده را ندارد . بسیاری از مسافران و گردشگرانی که در سفر به مازندران بازدید و اطراق کردن در سیترا را به عنوان برنامه گردشگری دنبال می کنند از وضعیت موجود این منطقه ناراضی هستند.این گردشگران و حتی شهروندان مازندرانی که به سیترا می روند بر این اعتقادند که طبیعت زیبای ساحلی این منطقه سبب می شود تا اعضای خانواده درخواست حضور در این منطقه را داشته باشند و به همین خاطر هم نبود امکانات را تحمل می کنند.جمعی از مسافران و شهروندان شهر گردشگرپذیر نوشهر هم در گفت و گو با خبرنگار یارنا امکانات موجود در منطقه نمونه گردشگری ساحل سیترا را درخور شان شهروندان و مسافران ورودی به این شهر نمی دانند و از مسئولان ذیربط بویژه شهردار جدید درخواست کردند تا با صرف اعتبارات بیشتر از محل درآمد این مجموعه برای افزایش امکانات برنامه ریزی کند.علی اسفندیاری یکی از شهروندان نوشهری در این باره گفت:‌ نوشهر با برخورداری از مزیت های فراوان نظیر دریا ، جنگل ، جلگه در تمامی فصول بدون تبلیغات پذیرای میلیون ها مسافر و گردشگراست ولی هنوز مسئولان این شهرنتوانستند برنامه ریزی و طرح های مدونی در حوزه گردشگری که بتواند اقتصاد این شهر را متحول کند ، ارائه دهند.وی افزود : ‌ساحل سیترا از لحاظ موقعیت در بهترین فضای شهر نوشهر واقع شده و هنر مسئولان این نیست که فقط بابت اجاره نصب چادر ، مراکز تجاری و نیز ورودی مسافران و گردشگران به این منطقه وجهی را دریافت کنند بلکه باید بسترهای لازم را برای جذب سرمایه گذاران به منظور اجرای طرح های اقتصادی درآمد زا در این منطقه را فراهم کنند.این شهروند نوشهری گفت:‌ اینکه مسئولان آماری از شمار گردشگران و مسافران ارائه دهند و خوشحال باشند که نوشهر پذیرای میلیون ها مسافر بوده اما در پی چنین اتفاقی عایداتی برای این شهر نباشد نتیجه آن خواهد شد که شهروندان برای دریافت کمترین خدمات شهری باید رنج ببرند و این وضعیت نشانه ضعف مدیریت است.اسفندیاری افزود: ساحل سیترای نوشهر قابلیت آن را دارد که مانند بندر انزلی به مرکز تفریحات دریایی تبدیل شود تا در کنار دریافت وجه از مسافران و گردشگران، به آنان خدمات و امکانات هم داده شود.یکی دیگر شهروند نوشهری هم گفت:‌ در منطقه سیترا سال های پیش، تاسیساتی نظیر رستوران دریایی ساخته شد ولی پس از پسروی آب دریا و در پی آن سست شدن پایه های آن، اکنون ازاین مجموعه استفاده نمی شود.رضا دستاران افزود:‌ مبالغ هنگفتی از بیت المال صرف ساخت این رستوران شد و چنین اتفاقی در حقیقت به بی تدبیری و بی برنامگی مسئولان بویژه شهرداران وقت برمی گردد.وی از وجود سگ های ولگرد در منطقه سیترا به عنوان اوج بی مدیریتی این منطقه یاد کرد و اظهار داشت:‌ در کدام منطقه نمونه گردشگری دیده می شود که سگ های ولگرد پرسه بزنند در حالی که اغلب شهروندان و مسافران از پرسه زدن این سگ ها در امان نیستند و بارها این موضوع به اطلاع مسئولان شهرداری رسانده شد ولی نتیجه نداشت.این شهروند نوشهری گفت:‌ جالب است در گذشته پس از مصوبه منطقه نمونه گردشگری در ضلع غربی ساحل سیترا هزینه های زیادی صرف ساخت اسکله دریایی شده بود، اما پس از تغییر مدیریت شهری یعنی از سال های 93 تا 95 حجم انبوهی از تخته سنگ های بزرگ که در داخل دریا برای ساخت اسکله ریخته شده بود ، جمع آوری و به مکان دیگری انتقال یافت.یکی از مسافران حاضر در منطقه سیترا هم به خبرنگار ایرنا گفت که صرف نظر از کمبود امکانات گردشگری در این منطقه ، سرویس های بهداشتی این مجموعه نیز وضعیت چندان مناسبی ندارد و بوی نامطبوع متصاعد شده از آن مسافران و گردشگران را رنج می دهد.حبیب تاجدینی افزود:‌ از طرفی هم بابت اجاره هر چادری به منظور اقامت در شب حدود 20 هزار تومان حتی در زمان اوج مسافر حدود 50 هزار تومان از مسافران دریافت می شود در حالی که مسافران امنیت چندانی هم ندارند.این مسافر از ضعف نظارت مسئولان بر فعالیت ارائه کنندگان خدمات مانند فروشندگان انتقاد کرد و گفت که رفع مشکلات بهداشتی هم ظاهرا متولی ندارد.یک مدرس دانشکده میراث فرهنگی ، صنایع دستی و گردشگری غرب مازندران (نوشهر ) نیز با انتقاد از کمبود امکانات و خدمات نامناسب در منطقه نمونه گردشگری سیترا گفت:‌ در این مجموعه طرح های زیربنایی و توسعه ای که اجرا شده به شکل ناموزون و غیرمرتبط بوده است. سیدرضا موسوی میرکلائی افزود: این درحالی است که اغلب مسافران و گردشگران برای بهره مندی از امکانات و ظرفیت های ساحلی مازندران به این منطقه سفر می کنند.به گفته او ، گردشگری ساحلی امروزه به یکی از پرطرفدارترین اشکال صنعت گردشگری تبدیل شده و با رشد روز افزون مزیت های فراوانی به صورت مستقیم و غیرمستقیم از لحاظ اقتصادی ، اجتماعی ، فرهنگی و محیطی برای ساکنان بومی به همراه دارد. این مدرس دانشگاه گفت:‌ در گذشته شاید نیاز گردشگران فقط بازدید از ساحل و دریا تعریف شده بود درحالی که گردشگری امروز در جستجوی تجربیات متفاوتی از جمله فعالیت های ورزشی ، تفریحی ، فرهنگی و میراث طبیعی در تمامی ایام سال است. موسوی میرکلائی افزود:‌ در این نوع گردشگری فعالیت های ورزشی نظیر والیبال ، فوتبال ، شنا ، تماشای طلوع یا غروب آفتاب یا دیگر سرگرمی ها در سواحل مد نظر قرار می گیرد.وی اظهار داشت:‌ صنعت گردشگری زیرشاخه های متفاوتی دارد که یکی از آن ها گردشگری دریایی است ضمن آنکه در مناطق ساحلی نیز چهار منطقه گردشگری تعریف شده است . این مدرس دانشگاه، مناطق دریائی ، ساحلی ، پهنه کرانه ای و پس کرانه ای را جزو چهار منطقه ساحلی نام برد و گفت که براساس آئین نامه های صنعت گردشگری در هر منطقه ای باید امکاناتی برای انجام ورزش های آبی ، ماهیگیری ، تفریحات دریایی ، فضاهایی برای نصب چادر ، سرویس های بهداشتی ، مراکز پذیرایی ، اقامتی ، فرهنگی و ... پیش بینی شود. وی اظهار داشت :‌ بررسی ها نشان داده که سهم گردشگری در اقتصاد نوشهر پس از ساخت و ساز و کشاورزی حدود 28 درصد است و این وضعیت گویای آن است که مسئولان دست اندرکار در حوزه رونق گردشگری تاکنون برنامه مدون و طرح خاصی نداشته اند. این مدرس دانشگاه معتقد است برای رونق بخشیدن به این منطقه باید کارگروه گردشگری با همراهی شهرداری تشکیل شود تا از دیدگاه های صاحب نظران متخصص علوم دریایی برای رونق گردشگری این منطقه استفاده شود و نکته دیگر آنکه سند چشم انداز گردشگری نوشهر که از سال ها پیش با همکاری استادان زبده حوزه گردشگری گردآوری شده بازبینی شود.رئیس شورای اسلامی شهر نوشهر هم گفت : ساحل سیترا در حقیقت ظرفیت خوبی برای رونق گردشگری و بهبود فضای کسب و کار برای شهروندان این شهر است ولی متاسفانه تاکنون از این موقعیت برای رونق گردشگری استفاده چندانی نشده است.محمود رضا محسنی افزود:‌ در خور شان مسافران و شهروندان نوشهری نیست که از این امکانات محدود بهره مند شوند و این وضعیت به نوعی با نارضایتی اغلب شهروندان و حتی مسئولان همراه بوده و نقد های فراوانی از عملکرد شورا و شهرداری دارند.وی اظهار داشت:‌ یکی از موضوعات مورد بحث اعضای شورا با شهردار جدید پی گیری برای رفع کم و کاستی ها و تقویت امکانات منطقه نمونه گردشگری ساحل سیترا است که امیدوارم به زودی این مشکلات حل شود .شهردار جدید نوشهر نیز در این باره به خبرنگار ایرنا گفت : نارضایتی مسافران و گردشگران از مجموعه سیترا باعث شده تا استاندار مازندران اخیرا از مدیریت این شهر بخواهد تا با برنامه ریزی صحیح منطبق با ویژگی های منطقه نمونه گردشگری امکانات لازم در این محدوده ساحلی فراهم شود.علی امانی که در سال های 86 تا 92 شهردار نوشهر بود، افزود: اگر چه پس از مصوبه منطقه ویژه نمونه گردشگری در سیترا بخشی از امکانات در آن ایجاد شد ولی کافی نیست.وی اظهار داشت: با توجه به بدهی حدود 15 میلیارد تومانی شهرداری و کمبود اعتبار نمی توان طرح های منطبق با منطقه ویژه نمونه گردشگری در سیترا فراهم نمود ولی امیدوارم با اعلام آمادگی تعدادی از سرمایه گذاران استرالیای بزودی بتوان درقالب گردشگری ساحلی طرح هایی نظیر حوضچه آرامش ، پارک آبی ، اتوبوس دریایی و اسکله دراین منطقه فراهم کرد.  شهرستان نوشهر با برخورداری از موقعیت هایی ممتازی نظیر دریا ، جنگل ، جلگه ،‌روستاهای سرسبز ، آثار تاریخی ، گردشگری و نیز بندر ، فرودگاه و گمرک در تمامی فصول سال پذیرای میلیون ها مسافر و گردشگر بوده است.این شهرستان در نوروز امسال پذیرای دستکم 2 میلیون و 500 هزار نفر شب اقامت مسافر بود.  7078 /1602//1654            "}