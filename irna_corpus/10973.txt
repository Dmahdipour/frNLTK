{"onTitr":"","titr":" انتقال معرفت جمعی در هنرهای تجسمی میسر است","describe":" تهران- ایرنا- رییس گروه هنرهای تجسمی فرهنگستان هنر با اشاره به نقش هنر در هویت‌بخشی به جامعه‌ گفت: هنرهای تجسمی هویت تاریخی و تمدنی را شکل داده و احیا می کند و نقش ویژه‌ای در ارتقای بینش اجتماعی و انتقال معرفت جمعی دارد.", "text":"به گزارش روز سه شنبه گروه فرهنگی ایرنا از فرهنگستان هنر، مصطفی گودرزی که هفته گذشته، رییس گروه هنرهای تجسمی شد وظایف این گروه را رصد وضعیت هنر کشور و ارائۀ پیشنهادها و برنامه‌های مناسب برای اصلاح، توسعه و تعمیق آن دانست و گفت: بر مبنای اساس‌نامۀ فرهنگستان هنر، این مجموعه وظایفی بر عهده دارد که گروه‌های تخصصی نیز بر مدار آنها فعالیت خواهند کرد.وی افزود: یکی از وظایف فرهنگستان، رصد و آسیب‌شناسی هنر کشور است و تلاش خواهد شد با طرح‌ها و برنامه‌های مختلف، این دیده‌بانی علمی صورت گرفته و نتایج آن در اختیار نهادها، شوراها و مراکز ذی‌ربط قرار گیرد.رییس گروه هنرهای تجسمی فرهنگستان هنر افزود: از آنجا که آسیب می‌تواند به بحران منجر شود، رصد و آسیب‌شناسی هنر کشور و ارائۀ راه‌حل‌های علمی در جهت رفع موانع و مشکلات و معضلات، و همراهی و همکاری با نهادهای سیاست‌گذار، برنامه‌ریز و مجری به ارتقای امور مرتبط با هنر کمک کند.وی با اشاره به نقش فرهنگستان هنر در کمک به عرصۀ سیاستگذاری و مدیریت هنری کشور و همچنین تعامل با نخبگان، هنرمندان و صاحب‌نظران هنر، مخاطبان و علاقه‌مندان هنر، گفت: ایجاد زمینۀ ارتباط و همنشینی هنر و زندگی یا به ‌عبارتی هنر در متن زندگی و جامعه از وظایف ذاتی فرهنگستان است و  گروه‌های تخصصی نیز این موضوع را مد نظر دارند.گودرزی اظهار داشت: گفت و گو با هنرمندان جهان خصوصا تعامل با هنر آسیا و هنر جهان اسلام نیز از موضوعات و برنامه‌های مورد مطالعه خواهد بود.وی با تاکید بر ضرورت ارزیابی عملکرد سالهای گذشته فرهنگستان هنر گفت: برای این کار لازم است در وهلۀ نخست، بیانیه چشم‌انداز، بیانیه وظایف و مأموریت‌ها، آرمان‌ها، پیامدها، اهداف، راهبردها و اقدامات راهبردی مورد نظر، تهیه و تنظیم شود و در فرآیند دوم، سنجه‌ها و معیارهای کلیدی عملکرد به‌ویژه پیامدها و سنجه‌های پیامدی مورد نظر مشخص شوند و پس از آن، معطوف به آینده و در تراز فرهنگستان هنر جمهوری اسلامی ایران برنامه‌ریزی کنیم. رییس گروه هنرهای تجسمی فرهنگستان هنر افزود: برنامه‌ریزی استراتژیک پیامدنگر و نتیجه‌محور که رویکرد متفاوتی است و می‌تواند به ایجاد یک تحول مهم و در عین‌حال مثبت در نظام برنامه‌ریزی هنر کشور در آموزش، پژوهش، خلاقیت‌های هنری و حتی مدیریت و اقتصاد هنر منجر و به نقطه عطفی در تاریخ مدیریت کشور تبدیل شود، از جمله چشم‌اندازها و آینده‌پژوهی‌های مهم گروه‌های تخصصی فرهنگستان هنر خواهد بود. وی تصریح کرد: فرهنگستان هنر و گروه‌های تخصصی‌اش، باید با درک زمانه و تحولات گوناگون اجتماعی و فرهنگی، برنامه‌ریزی راهبردی، دراز مدت و هدفمند که تمام جوانب و زوایای نتایج در آن لحاظ شده باشد را لحاظ کنند. این پژوهشگر دربارۀ چشم‌انداز فعالیت‌ها و کلیات برنامه‌های گروه توضیح داد: از جمله طرح‌ها و برنامه‌های گروه تخصصی هنرهای تجسمی فرهنگستان هنر، ادامۀ مباحث پژوهشی در عرصه‌های گوناگون هنرهای تجسمی و توسعه و تعمیق آنهاست. به‌طور کلی، برنامۀ گروه در قلمرو مطالعات نظری هنر و با در نظر گرفتن اجرا در مقاطع گوناگون که بر اساس مطالعۀ چندین ساله و توجه به نیازهای علمی، پژوهشی، آموزشی، فرهنگی و هنری کشور صورت گرفته، مبتنی بر چهار عرصۀ کلی تاریخ هنر، نقد هنری، زیبایی‌شناسی و فلسفۀ هنر، و مطالعات میان‌رشته‌ای هنرهای تجسمی است.وی در زمینۀ مطالعات میان‌رشته‌ای نیز گفت: پژوهش‌های مذکور به دو صورت درون‌رشته‌ای و برون‌رشته‌ای در هنرهای تجسمی خواهد بود و معتقدیم در حوزۀ گستردۀ هنرهای تجسمی، مطالعه درون‌رشته‌ای و برون رشته‌ای، نیاز و واقعیتی انکار ناپذیر است، چنان‌که مطالعه و پژوهش، میان رشته‌‌ای در این رشته با سایر رشته‌های هنری و سایر علوم بسیار متنوع است و از عمر آن در سطح جهان، چندین دهه می‌گذرد. گودرزی یادآور شد: از این میان می‌توان به مطالعات میان‌رشته‌ای بین تجسمی و معماری، تجسمی و ادبیات، تجسمی و موسیقی، تجسمی و سایر هنرها و همچنین مطالعات میان‌رشته‌ای تجسمی و روان‌شناسی و جامعه‌شناسی و علوم سیاسی اشاره کرد، در ضمن گفت و گوی علمی از دیگر نیازهای پژوهشی هنرهای تجسمی است که گروه هنرهای تجسمی فرهنگستان در نظر دارد در عرصه های  مدیریت هنری، اقتصاد هنری، مطالعات تطبیقی هنر، هنرهای کاربردی و آموزش هنر ورود کند.این استاد دانشگاه ادامه داد: نقش هنرهای تجسمی یا به تعبیری هنرهای بصری یا دیداری، در هویت‌بخشی به جامعه‌، اساسی و بی‌بدیل است و می‌تواند بخش مهمی از هویت تاریخی و تمدنی را شکل داده و احیا کند، هنرهای تجسمی نقش ویژه‌ای در ارتقای بینش اجتماعی و انتقال معرفت جمعی دارند و این نقش خاص در بستر پدیده‌ای نوظهور به نام رسانه صورت می‌پذیرد که لازم است فرهنگستان هنر به این مقوله توجه ویژه‌ای کند.گودرزی افزود: از آنجا که تعریف آکادمیک هنرهای تجسمی‏، رشته‌ها، شاخه‌ها و گرایشات متعدد و متنوعی از قبیل عکاسی، هنرهای کاربردی و تزیینی، طراحی داخلی، نقاشی و تصویرسازی، طراحی و چاپ و کاریکاتور، گرافیک و ارتباط تصویری، مجسمه‌سازی، طراحی پارچه و لباس، هنر ویدئو، انیمیشن، هنرهای مفهومی و جدید و معاصر را شامل می‌شود و گرایشاتی چون اینستالیشن، بادی‌آرت، پرفورمنس، کینتیک آرت، لند آرت، لایت آرت، دیجیتال آرت و وب دیزاین و بازی‌های ویدئویی و نظایر اینها، تایپوگرافی و کالیگرافی و لتریسم و شبیه اینها، و حتی بخش مهمی از فیلم ‌میکینگ یا فیلم پروداکشن و نظایر آن را در برمی‌گیرد، قطعا بخشی از برنامه‌های پژوهشی گروه به این حوزه‌ها معطوف خواهد کرد.رییس دانشکده هنرهای تجسمی پردیس هنرهای زیبای دانشگاه تهران ادامه داد: ایجاد زمینه‌های هر چه بیشتر تعامل میان گرایشات ملی و محلی و منطقه‌ای در هنر ایران، طراحی و برگزاری نمایشگاه‌های پژوهشی، ایجاد زمینۀ تعامل با هنر معاصر جهان اسلام و گفت و گو با هنرمندان آن و سایر جوامع، تعامل و همکاری با دانشگاه‌ها و پژوهشکده‌های مرتبط و نهادها و مراکز فرهنگی و هنری در عرصۀ هنرهای تجسمی و همچنین تشکیل کمیته‌های تخصصی در عرصۀ هنرهای تجسمی مانند عکاسی، نقاشی، ارتباط تصویری، مجسمه‌سازی، تصویرسازی و انیمیشن از برنامه‌های گروه خواهد بود.وی افزود: یکی دیگر از اهداف و برنامه‌ها، تشکیل کمیته‌ها و کارگروه‌های تخصصی نظیر گروه تاریخ هنر و گروه نقد هنری است که امیدواریم در دورۀ سوم حیات فرهنگستان هنر و پس از یک دورۀ فراموش نشدنی فترت، شرایط لازم برای احیا و اجرای آنها فراهم آید و شرایط به نحوی باشد که با یک ترتیب منطقی و به‌صورت گام به گام، اهداف و برنامه‌های مورد نظر پیگیری و اجرا شود.این پژوهشگر، اعضای گروه هنرهای تجسمی را از پیش‌کسوتان صاحب سبک و سلیقه در عرصۀ هنرهای تجسمی دانست و افزود: ادامۀ فعالیت‌های علمی و پژوهشی گذشتۀ خود با حضور تعدادی از هنرمندان و استادان پیشکسوت مجددا کار خود را از سر می‌گیرد.وی محصول و برون‌داد اصلی گروه را انجام طرح‌ها و تحقق اهداف آن و همچنین برگزاری نشست‌های تخصصی و نمایشگاه‌های پژوهشی دانست و افزود: با توجه به این‌که فرهنگستان هنر، خانۀ علمی و پژوهشی هنر و هنرمندان ایران است و امیدواریم فرصت و شرایط طرح مباحث علمی و پژوهشی در حوزه‌های مختلف هنر از سوی گروه‌های تخصصی فرهنگستان با تعامل سازنده با هنرمندان، صاحب‌نظران و نخبگان عرصۀ هنر ایجاد شود. گودرزی افزود: با توجه به محدویت‌های مالی فرهنگستان، تعلیق و توقف فعالیت‌های گروه‌های تخصصی و به اعتباری از هم پاشیدن آنها، کمرنگ شدن و حتی از بین رفتن انگیزه‌ها و موارد دیگری نظیر انجام برخی برنامه‌های نامرتبط در دورۀ گذشته، سختی‌های کار قابل تصوّر است که امیدواریم با مدیریت مناسب و شایسته و تنظیم ابعاد زمانی لازم از یک سو و درک عمیق دستگاه‌ها و مسئولان فرهنگستان هنر و پشتیبانی آنها از گروه‌های تخصصی از سوی دیگر، انجام برخی از طرح‌ها و تحقق بخشی از چشم‌انداز مورد نظر میسر شود. رییس گروه هنرهای تجسمی فرهنگستان هنر، همکاری برنامه‌ریزی‌شده و مستمر با سایر گروه‌های تخصصی و بخش‌های دیگر فرهنگستان نظیر پژوهشکده هنر، مجموعۀ فرهنگی هنری صبا و مرکز هنر پژوهی نقش جهان، انتشارات (موسسه تالیف، ترجمه و نشر آثار هنری) و موزه هنرهای معاصر فلسطین، همچنین احیاء و ادامۀ برخی از برنامه‌هایی که در دورۀ اول فعالیت‌های فرهنگستان در عرصۀ هنرهای تجسمی اجرا شده را از دیگر طرح‌ها و برنامه‌های این گروه برشمرد.فراهنگ** 9031** 1055            "}