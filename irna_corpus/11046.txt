{"onTitr":"","titr":" ارسال الکترونیک آثار چهارمین دوسالانه نقاشی گیلان آغاز شد","describe":" رشت -  ایرنا - معاون امور هنری و سینمایی اداره‌کل فرهنگ و ارشاد اسلامی گیلان اعلام کرد:  ارسال الکترونیک آثار برای شرکت در چهارمین دوسالانه نقاشی گیلان آغاز شده است.", "text":"به گزارش روز سه شنبه روابط عمومی اداره‌کل فرهنگ و ارشاد اسلامی گیلان به ایرنا افزود:اداره‌کل فرهنگ و ارشاد اسلامی گیلان با همکاری انجمن هنرهای تجسمی استان، چهارمین دوسالانه نقاشی گیلان را با هدف ایجاد بستر مناسب برای بروز و ظهور خلاقیت‌های هنری و انتقال پیام هنرمندان استان، ارج نهادن به هنر معنوی و دینی، معرفی و تعالی ارزش‌های والای هنر ایرانی و اسلامی، ایجاد ارتباط هنری بین هنرمندان استان، معرفی آخرین دستاوردهای هنر نقاشی گیلان و استعدادیابی و شناسایی هنرمندان جوان و فعال گیلانی برگزار می‌کند.دبیر اجرایی چهارمین دوسالانه نقاشی گیلان با بیان اینکه این جشنواره با موضوع و تکنیک آزاد از ١٩ تا ٢٤ آبان در رشت برگزار می‌شود، افزود: در گاهشمار جشنواره، شروع ثبت نام و ارسال آثار از طریق سایت هفتم مهر اعلام شده بود که بر همین اساس، ارسال الکترونیک آثار از روز گذشته آغاز شد.وی با اشاره به اینکه آخرین مهلت ارسال تصاویر از طریق سایت نیز بیستم مهرماه جاری است، تصریح کرد: همچنین آخرین مهلت ارسال یا تحویل اصل آثار ١٠ آبان است که داوری نهایی هم زمان با برگزاری نمایشگاه انجام خواهد شد.معاون امور هنری و سینمایی اداره‌کل فرهنگ و ارشاد اسلامی گیلان با بیان اینکه شرکت در این جشنواره برای عموم نقاشان آزاد است اظهار داشت: علاقمندان برای ثبت نام، تکمیل فرم شرکت و ارسال تصویر آثار باید به پرتال اطلاع رسانی این اداره‌کل به نشانی https://gilan.farhang.gov.ir مراجعه نمایند.مصباح یادآور شد: هر شرکت کننده می‌تواند حداکثر پنج اثر برای جشنواره ارسال کند، ضمن اینکه دو هفته پس از پایان نمایشگاه اصل آثار به هنرمندان بازگردانده خواهد شد.وی با بیان اینکه بخش‌های جشنواره به صورت دو مرحله‌ای، انتخاب اولیه بر اساس تصاویر ارسالی و انتخاب نهایی بر اساس مشاهده اصل اثر صورت می‌گیرد، افزود : اعلام اسامی مرحله اول به عنوان پذیرش قطعی تلقی نشده و شرکت کننده طبق تاریخ اعلام شده باید اصل اثر را به دبیرخانه تحویل دهد و در صورت مغایرت با موارد ذکر شده اثر از دور مسابقه حذف خواهد شد.دبیر اجرایی چهارمین دوسالانه نقاشی استان گیلان در پایان، مکان برگزاری نمایشگاه را نگارخانه مارلیک مجتمع فرهنگی هنری خاتم الانبیا(ص) رشت اعلام و اضافه کرد: تاریخ خلق آثار ارسالی باید از ابتدای سال ١٣٩٥ به بعد بوده و نباید در هیچ مسابقه یا جشنواره دیگری شرکت کرده یا حائز مقام شده باشد.1881 /6030            "}