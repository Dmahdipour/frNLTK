{"onTitr":"","titr":" دوره آموزش آتش نشانان جنوب آذربایجان غربی در بوکان آغاز شد","describe":" مهاباد- ایرنا- مسوول روابط عمومی سازمان آتش نشانی و خدمات ایمنی شهرداری بوکان گفت: دوره آموزش آتش نشانان جنوب آذربایجان غربی با حضور هشت شهر جنوب استان در بوکان آغاز شد.", "text":"ظاهر فیضه روز سه شنبه در گفت و گو با خبرنگار ایرنا افزود: در این دوره آموزشی آتش نشانانی از میاندوآب، شهرسیمینه، شهر چهاربرج، باروق شاهین دژ، تکاب و کشاورز حضور دارند و به مدت 12 روز آموزش های لازم را در زمینه مهار آتش زیر نظر کارشناسان اعزامی از استانداری آذربایجان غربی فرا می گیرند. وی با بیان اینکه بوکان با 38 نفر بیشترین تعداد شرکت کننده را دارد، افزود: روزانه بیش از 70 نفر در 2 شیفت کاری در قالب این دوره، تحت آموزش و تمرین قرار می گیرند. 'فیضه' هدف از اجرای این آموزش ها را ارتقای سطح مهارت های آتش نشانان به خصوص کار گروهی عنوان کرد و ادامه داد: آتش نشانان در این دوره آموزشی با تجهیزات روز دنیا و نحوه کار با آنها نیز آشنا می شوند. وی گفت: در این دوره آموزش اطفای حریق، آتش سوزی جامدات، مایعات، گاز، امداد و نجات خودرو و چاه آب، آسانسور و حریق در ساختمان های بلندمرتبه توسط نیروهای متخصص امر آتش نشانی به آتش نشانان آموزش داده می شود. مسوول روابط عمومی سازمان آتش نشانی و خدمات ایمنی شهرداری بوکان گفت: علاوه بر این آتش نشانان با مهار آتش در جایگاه های سوخت نیز آشنا می شوند. به گزارش ایرنا هم اکنون در بوکان هفت ایستگاه آتش نشانی وجود دارد که چهار ایستگاه آن در شهر بوکان یک ایستگاه در شهر سیمینه و 2 ایستگاه نیز در روستاهای بخش مرکزی و سیمنه قرار دارد. 7510/6185/3072            "}