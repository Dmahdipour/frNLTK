{"onTitr":" با تصویب هیات دولت ؛    ","titr":" تخفیف بیمه شخص ثالث حوادث وسایل نقلیه قابل انتقال است","describe":" تهران - ایرنا - هیات دولت آیین نامه اجرایی یکی از مواد قانون بیمه اجباری خسارات وارد شده به شخص ثالث در اثر حوادث ناشی از وسایل نقلیه موضوع نحوه انتقال تخفیفاتِ نداشتن حوادث منجر به خسارت را تصویب کرد.", "text":"به گزارش ایرنا از پایگاه اطلاع رسانی ریاست جمهوری، هیات دولت در جلسه روز یکشنبه به ریاست حجت الاسلام والمسلمین حسن روحانی رئیس جمهوری تصریح کرد: در صورت انتقال مالکیت وسیله نقلیه، سابقه تخفیف عدم خسارت متعلق به انتقال‌دهنده است و انتقال دهنده می تواند سابقه تخفیف مذکور را همزمان با انتقال مالکیت به انتقال گیرنده منتقل و یا هر زمان پس از آن سابقه مذکور را به وسیله نقلیه دیگر از همان نوع که متعلق به وی یا همسر، والدین یا اولاد بلاواسطه وی باشد، منتقل کند.همچنین در صورت انتقال مالکیت وسیله نقلیه و عدم انتقال سابقه تخفیف عدم خسارت توسط انتقال دهنده، خسارت هایی که بیمه گر از محل بیمه نامه برای حوادث بعد از زمان انتقال مالکیت وسیله نقلیه تا پایان مدت اعتبار بیمه نامه پرداخت می کند، سابقه بیمه ای انتقال گیرنده محسوب می شود و در سابقه تخفیف عدم خسارت انتقال دهنده منظور نخواهد شد.سابقه تخفیف عدم خسارت وسایل نقلیه از رده خارج شده با رعایت ضوابط این آیین نامه قابل انتقال است و سابقه تخفیف عدم خسارت وسایل نقلیه ای که به موجب احکام مراجع قضایی یا اجرای ثبت انتقال مالکیت می یابند، مشمول این آیین نامه است.دولت همچنین بیمه مرکزی را موظف کرد از طریق سامانه الکترونیک امکان ثبت و استعلام سابقه تخفیف عدم خسارت، بر اساس شماره ملی یا شناسه ملی بیمه گذار برای بیمه گر و امکان استعلام سابقه تخفیف عدم خسارت را برای بیمه گذار فراهم کند.با تصویب دولت، آیین نامه اجرایی مربوط به واگذاری اسناد خزانه اسلامی بابت بدهی دولت با حفظ قدرت خرید اصلاح شد.هیات وزیران این تصمیم را با هدف پرداخت بخشی از بدهی دستگاه های اجرایی به سازمان تأمین اجتماعی، یکسان سازی شیوه اجرایی محاسبه و تعیین بازه زمانی حفظ قدرت خرید اتخاذ کرد.بر این اساس، نرخ سود جهت حفظ قدرت خرید 15 درصد تعیین شد.در مواردی که برای پرداخت مطالبات قرارداد وجود داشته باشد، زمان محاسبه سود پرداختی برای حفظ قدرت خرید متناسب با شرایط قرارداد است و در سایر مواردی که فاقد قرارداد بوده و یا در قراردادهای مربوط بازه زمانی مشخصی برای پرداخت تعیین نشده باشد، بازه زمانی محاسبه حفظ قدرت خرید از زمان صدور حواله تا تاریخ سررسید اسناد یادشده می‌باشد.سیام**1751            "}