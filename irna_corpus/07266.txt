{"onTitr":" رئیس دیوان عدالت اداری:    ","titr":" نبود شفافیت در قوانین علت شکایت های متعدد از دستگاه ها است","describe":" تهران- ایرنا- رئیس دیوان عدالت اداری گفت: شفاف نبودن برخی قوانین و برداشت های مختلف از قانون، دلیل شکایت های متعدد از دستگاه های اداری است.", "text":"به گزارش خبرنگار اجتماعی ایرنا، حجت السلام محمد کاظم بهرامی روز شنبه در همایش معاونت های حقوقی دانشگاه های علوم پزشکی افزود: باید تلاش کنیم در چهل سالگی پیروزی انقلاب اسلامی قوانین اصلاح شود و سهم واحد از قوانین داشته باشیم. در این زمینه یکی از اقداماتی که معاونت حقوقی ریاست جمهوری می تواند، انجام دهد این است که قوانین دستگاه های دولتی را اصلاح و شفاف کند.رئیس دیوان عدالت اداری خاطر نشان کرد: وزارتخانه ها هم نسبت به دستگاه های زیرمجموعه خود این وظیفه را دارند که قوانین مربوط به خود را شفاف کنند. به خصوص در مباحثی که زیاد از آنها شکایت می شود، نیاز بیشتری به شفافیت وجود دارد.وی اعلام کرد: به عنوان نمونه برخی مسایل در وزارت بهداشت، درمان و آموزش پزشکی است که در مورد آنها از موارد کلی در مباحث قانونی استفاده می شود که خودشان هم در وزاتخانه به آن معتقد نیستند.رئیس دیوان عدالت اداری تاکید کرد: ما مخالف این نیستیم که وزارتخانه ها اختیاراتی داشته باشند اما این اختیارات و قوانین باید به گونه ای اصلاح شوند که هم اختیار داشته باشند و هم مردم با مشکل مواجه نشوند.وی تصریح کرد: برای ایجاد وحدت رویه در دیوان عدالت اداری گفته ایم که در رابطه با دادخواست ها باید بررسی هایی انجام تا مشخص شود حق مطالب شامل چیست و دادخواست ها چه شرایطی باید داشته باشند؛ اگر چنانچه شرایط وارد بود، بررسی شود که وجود حق مرتبط بر چند شرط اعلام شده در این خصوص است.بهرامی ادامه داد: بر اساس جزواتی که از سوی دیوان عدالت اداری تهیه شده، در تعدادی از دادخواست ها این کار انجام شده است که 24 موضوع آن شکایت استخدامی و اداری است.وی با بیان اینکه در بررسی ها باید الزامات و شرایط تعیین شده در این جزوات باشد و بر آن اساس عمل شود، افزود: این جزوات در اختیار معاونت حقوقی دانشگاه های علوم پزشکی و قضات قرار گرفته است.رئیس دیوان عدالت اداری با تاکید بر اصل 170 قانون اساسی که مربوط به بخشنامه های خلاف قانون است، اظهار داشت: برخی از دستگاه ها این بخشنامه ها را منتشر می کنند؛ در حالی که دستگاه ها باید تلاش کنند این بخشنامه های خلاف قانون صادر نشوند.وی ادامه داد: بنابراین لازم است وزیر بهداشت ترتیبی اتخاذ کند که بخشنامه ها از مسیری بگذرند که مخالف قانون و همچنین تبعیض آمیز نباشند.بهرامی افزود: بخشنامه های تبعیض آمیز شامل افراد کمی می شود؛ به عنوان مثال در آگهی های استخدامی مثلا ساکنین منطقه خاصی از تهران را درنظرمی گیرند که مکرر اینگونه بخشنامه ها ابطال شده است؛ زیرا عدالت استخدامی را زیر سوال می برد.رئیس دیوان عدالت اداری تصریح کرد: مایل نیستیم که مکرر آیین نامه و بخشنامه های دستگاه ها را ابطال کنیم؛ این موضوع برای ما هم سخت است اما می گوییم دستگاه ها قبل از ابطال عدول کنند.بهرامی گفت: یکی از افتخارات بزرگ قانون اساسی ما این است که مردم بتوانند از دستگاه‌های دولتی اگر ظلمی به آنها شده است یا مأموران این دستگاه ها به آنها ظلم کرده‌اند، به دستگاه قضایی شکایت کنند این از اختصاصات قانون اساسی است که قبل از انقلاب نبوده است.وی ادامه داد: در اصل 173 قانون اساسی پیش بینی شده است که مردم بتوانند از دستگاه‌های دولتی و مأموران آن شکایت کنند؛ قبلا مرسوم بود که مردم از یکدیگر شکایت کنند، اما اینکه اکنون می توانند از دستگاه دولتی و ماموران آن شکایت کنند، افتخار قانون اساسی ما است.رئیس دیوان عدالت اداری تصریح کرد: در اصل 170 قانون اساسی نیز پیش‌بینی شده است که اگر بخشنامه ها و مصوبه‌های دستگاه های دولتی خلاف قانون بود، هر کس می‌تواند از بخشنامه های خلاف قانون به دیوان عدالت اداری شکایت کند، حتی لازم نیست که شخص شکایت کننده ذی نفع باشد.وی اضافه کرد: درحال حاضر افرادی که خود ذینفع نیستند، از بخشنامه های خلاف قانون شکایت می‌کنند و فراهم شدن این امکان، برای حمایت از قانون است تا قانون زیان نبیند.بهرامی خاطرنشان کرد: این امر نیز به نهادهایی مانند تامین اجتماعی و شهرداری ها تسری یافته است که اگر چنانچه بخشنامه‌ای برخلاف قانون داشتند، از آنها شکایت شود و مردم در حال حاضر از این حق خود به وفور استفاده می‌کنند و شکایت‌ها در این زمینه نیز هر سال افزایش می یابد.رئیس دیوان عدالت اداری گفت: این نگران کننده است که این همه شکایت و نقض قانون داریم اما از طرف دیگر اینکه مردم مراقب هستند تا اقدامی برخلاف قانون رخ ندهد، امیدوارکننده است.* میزان شکایت ها 60 درصد افزایش داشته است رئیس دیوان عدالت اداری ادامه داد: تعداد شکایت‌های ارسال شده به دیوان عدالت اداری در سال 96 نسبت به سال 95، 21.8 درصد افزایش داشته است؛ در وزارت بهداشت در سال 94، 9 هزار و 152 پرونده تشکیل شده است؛ به طوری که این تعداد پرونده در سال 96 به 11 هزار و 408 پرونده رسیده است و باید بگویم که میزان شکایت‌ها حدود 60 درصد رشد یافته است.وی ادامه داد: بیشترین شکایت‌ها به دیوان عدالت اداری مربوط به الزام به پرداخت وجوه مرخصی است که در این زمینه هزار و 347 پرونده و در خصوص پرداخت کارانه هزار و 287 پرونده، پرداخت حق بیمه 966 پرونده، پذیرش و احتسابات سوابق 880 پرونده و مسائل قانونی دیگر 680 پرونده تشکیل شده است.بهرامی با اشاره به اینکه الزام به اصلاح حکم بازنشستگی در سال 97، 382 درصد افزایش داشته است، افزود: ما باید تلاش کنیم تا مردم مجبور نشوند برای احقاق حق خود شکایت کنند زیرا شکایت از دستگاه‌های دولتی حدود 2 سال وقت مردم را می‌گیرد و این کار جالب و موجه نیست و همه ما باید تلاش کنیم تا اشکال کار را پیدا کنیم و برای رفع آن برنامه ریزی انجام دهیم تا مردم مجبور نباشند به دیوان عدالت اداری مراجعه کنند.وی تاکید کرد: باید چاره اندیشی شود اینکه افتخار می‌کنیم نهادهای حقوقی برای رسیدگی داریم درست است، اما باید تلاش شود که مردم برای احقاق حقوق خود از دستگاه های دولتی و آن هم در این حجم بالا شکایت نکنند.رئیس دیوان عدالت اداری گفت: اینکه دستگاه‌های دولتی طوری کار کنند که مردم از آنها شکایت کنند، جالب نیست باید ببینیم که اشکال کجاست، چرا مدیران دولتی و دستگاه های عمومی غیردولتی حق مردم را نمی دهند و مردم شکایت را به دیوان عدالت اداری می‌برند.اجتمام* 2181 *1095*1834            "}