{"onTitr":"","titr":" بارش شدید باران 20 دهنه پل در تنکابن را تخریب کرد","describe":" نوشهر- ایرنا - فرماندار ویژه تنکابن اعلام کرد: بارش شدید باران 20 دهنه پل این شهرستان را بین 30 تا 100 درصد تخریب کرد.", "text":"بارش شدید باران که از عصر دیروز در مازندران شروع شد، همچنان ادامه دارد و بر اساس برآورد هواشناسی در این مدت رامسر با ثبت 240 میلی متر، بیشترین میزان بارندگی را داشت.سید امیر حسینی جو روز شنبه در گفت و گو با خبرنگار ایرنا افزود: بر اثر بارش شدید باران بسیاری از پل های ارتباطی محورهای روستایی این شهرستان همچون پل قریب در ابتدای روستای آخوند محله، جل چلاسر، چلاسر، سلیمان آباد، جل آخوند محله و شهرک صنعتی نارنج داربن تخریب شده است.وی اظهار داشت: بیش از 70 درصد راه های مواصلاتی روستاهای دهستان سلیمان آباد مسدود شده و حدود 30 درصد روستاها نیز دچار آبگرفتگی شده اند.حسینی جو با بیان اینکه روستاهای خشکرود، یوسف آباد، ایثارده، پلطان و مهاجر آباد با مشکل قطعی گاز مواجه هستند، خاطرنشان کرد: جاده روستاهای پلطان و مهاجر آباد به طور کامل تخریب شده و جاده روستای بالابند نیز دچار آسیب جدی شده است.وی تصریح کرد: برق روستاهای پلطان، مهاجرآباد، قنبرآباد، جلیل آباد، توکله، سلیمان آباد، کراتچال و ملاعظیم رزگاه نیز قطع شده است و تلاش ها برای بازسازی خطوط انتقال با جدیت ادامه دارد.به گفته فرماندار ویژه تنکابن، یازده هزار جوجه به علت خفگی در روستای خلخال محله قدیم تلف شده اند و بسیاری از زمین های کشاورزی و باغ های واقع در حاشیه رودخانه ها آسیب جدی دیده اند.وی تخریب پل فلزی روستای لات سیاه مشته و رانش زمین در روستاهای مکرود و کوهسار را از دیگر خسارت های سیل اخیر عنوان کرد و افزود: در بخش خرم آباد نیز بسیاری از روستاهای منطقه دچار آبگرفتگی شده اند و راه ارتباطی برخی از آنها نیز قطع شده است.حسینی جو بیان داشت: در حوزه شهری بخش نشتا حدود 20 واحد مسکونی دچار آبگرفتگی شد و نیروهای امدادی از شب گذشته به این مناطق اعزام شده اند.وی با اشاره به گستردگی خسارت ها در این شهرستان از شهروندان خواست تا از سفرهای غیر ضروری به مناطق بالادست جدا خودداری نمایند.فرماندار ویژه تنکابن خاطر نشان کرد: نیروهای امداد و نجات از شب گذشته برای کمک به آسیب دیدگان، به مناطق سیل زده این شهرستان اعزام شده اند و تمامی تمهیدات لازم در این زمینه اندیشیده شده است.به گفته مدیرکل هواشناسی مازندران، بارش باران در این استان تا بامداد فردا یکشنبه 16 مهرماه ادامه خواهد داشت و این سامانه بارشی پس از آن از مازندران خارج می شود.شهرستان 165 هزار نفری تنکابن در غرب مازندران واقع است./1602/7513/1899            "}