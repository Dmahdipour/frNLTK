{"onTitr":"","titr":" راهبردهای فرهنگی عامل کاهش آسیب های اجتماعی است","describe":" ساوه - ایرنا - امام جمعه ساوه گفت: راهبردهای فرهنگی از جمله برنامه های مفرح مطابق با فرهنگ اسلامی در جامعه می تواند در کاهش آسیب های اجتماعی تاثیرگذار باشد.", "text":"به گزارش ایرنا، حجت الاسلام سید « ابراهیم حسینی» روز چهارشنبه در شصت و سومین نشست شورای فرهنگ عمومی شهرستان ساوه، افزود: ریشه یابی و شناسایی دقیق ناهنجاری و آسیب های اجتماعی و یافتن دلایل بروز این مشکلات امر بسیار مهمی است که در یافتن راهکارهای دقیق و کارشناسانه برای کاستن از مشکلات حوزه جامعه کمک شایانی می کند.وی با تاکید بر لزوم نگرش اجتماع‌ محور از سوی مسئولان به عنوان راهکاری برای مقابله با زمینه های آسیب های اجتماعی، گفت: پیشگیری همواره بهتر از درمان است و باید این اصل در اساس کار نهادها و دستگاه های مسئول در حوزه های اجتماعی قرار گیرد زیرا مقابله پیشگیرانه از بروز چنین آسیب هایی دغدغه جدی نظام اسلامی است.حجت الاسلام حسینی ادامه داد: موضوع پیشگیری از آسیب های اجتماعی را رهبر معظم انقلاب به طور مکرر در سخنرانی ها و رهنمودهایشان به کارگزاران نظام ارائه کرده اند، به همین دلیل ضرورت دارد که اقداماتی مانند پیشگیری و مداخله علمی و تخصصی با استفاده از ظرفیت‌های موجود در اولویت قرار گیرد. فرماندار ساوه نیز انجام اقدامات عملی برای پیشگیری از آسیب‌های اجتماعی را ضروری و راهگشا ارزیابی کرد و گفت: نباید مسئولیت پیشگیری از آسیب های اجتماعی را به یک دستگاه خاص محدود کرد چرا که در این خصوص همه دستگاه ها مسئولیت هایی دارند که باید به آن عمل نمایند.« محمد بهاروند» اظهار داشت: باید عملکرد ارگان های مسئول شهرستان ساوه در اجرای برنامه های مربوط به پیشگیری از آسیب‌های اجتماعی مورد ارزیابی و بازبینی قرار گیرد تا با استفاده از نتایج حاصل شده بتوان اقداماتی برای بهبود تصمیم‌گیری زیربنایی انجام داد.فرمانده نیروی انتظامی ساوه نیز گفت: با تلاش های این مجموعه و همکاری موثر شهروندان امنیت اجتماعی پایداری در این شهرستان برقرار شده است.سرهنگ «پرویز اسدی» اظهار داشت: امسال میزان کشفیات مواد مخدر و دستگیری توزیع کنندگان و معتادن افزایش یافته و ناجا کنترل موثری بر این حوزه ها دارد. وی گفت: در نیمه نخست امسال یک هزار و 465 نفر از توزیع کنندگان مواد مخدر و افراد معتاد دستگیر شدند و تلاش ها برای مقابله با چنین افرادی همچنان با قدرت ادامه می یابد. سرهنگ اسدی گفت: در مدت یاد شده 37 درصد در دستگیری معتادان و 67 درصد در میزان کشفیات انواع مواد مخدر در شهرستان ساوه حاصل شده است.فرمانده سپاه ناحیه ساوه نیز بر لزوم شناسایی مصرف کنندگان مواد مخدر در نقاط مختلف  شهر ساوه به خصوص در محلات حاشیه ای تاکید کرد و گفت: فرهنگ ‌سازی و افزایش شاخص‌های فرهنگی در نقاط حاشیه‌ ای از ارکان اصلی برای پیشگیری در بروز آسیب های اجتماعی است. سرهنگ «علی رسولی» اظهار کرد: تشریفات اداری در مسیر پیشگیری از آسیب‌های اجتماعی وقفه ایجاد می کند به همین دلیل لازم است با نگرش تکلیف محور و فراهم کردن بستر شادی و نشاط برای پیشگیری از آسیب‌های اجتماعی فعالیت های موثری در دستور کار مسئولان قرار گیرد.دبیری شورای فرهنگ عمومی ساوه نیز در این نشست گزارشی از فعالیت‌های اجرا شده از سوی دستگاه های مسئول در حوزه فرهنگ عمومی و تاثیر آنها بر کاهش یا پیشگیری از آسیب‌های اجتماعی را ارائه کرد.«حسین محمودی فر» گفت: برگزاری نشست های آموزشی برای پیشگیری از شیوع اعتیاد میان اقشار مختلف مردم از اقدامات مهم و پیشگیرانه در بروز معضل اعتیاد در جامعه ساوه است که لازم است مورد توجه جدی واقع شود.وی همچنین اجرای طرح تربیت مشاوره خانواده را از دیگر اقدامات پیشگیرانه در جامعه بیان کرد و افزود: در حوزه پیشگیری باید به توانمندسازی جامعه با برگزاری دوره‌های آموزشی توانمندسازی با رویکرد اجتماعی کردن مبارزه با مواد مخدر، اهمیت داد.مسائل مراکز ترک اعتیاد، برگزاری دوره‌های مهارت آموزی و آموزش ‌های قبل و بعد از ازدواج به منظور جلوگیری از بروز طلاق و سایر آسیب ها و نیز جلب مشارکت همگانی برای مبارزه با اعتیاد در جامعه از محورهای مهم و مطرح شده در نشست شورای فرهنگ عمومی ساوه بود.شهر ساوه با حدود 230 هزار نفر جمعیت پذیرای شمار چشمگیری از هموطنان و نیز مهاجران اتباع خارجی است که از عوامل شکل گیری 22 منظقه حاشیه ای در این شهر هستند.6539/3075            "}