{"onTitr":"","titr":" استاندارفارس:روند سرمایه گذاری دراستان نیازبه تجدید نظر دارد","describe":" شیراز- ایرنا- استاندار فارس، ضمن تاکید بر لزوم هماهنگی و همکاری هرچه بیشتر تمام دستگاه های اجرایی و خدمات رسان برای رفع موانع پیش روی سرمایه گذاران در این استان گفت: باید در روال سرمایه گذاری در فارس تجدید نظر کنیم.", "text":"به گزارش دریافتی ایرنا به نقل از پایگاه اطلاع رسانی استانداری فارس، اسماعیل تبادار در جلسه بررسی مشکلات و موانع پیش روی سرمایه گذاری در این استان افزود: اساس کار هم برای تمام مجموعه ها روشن است و همه باید امکانات لازم و شرایط را برای سرمایه گذاری فراهم کنیم.وی ادامه داد: همه می دانیم که در فارس و به ویژه کلان شهر شیراز ظرفیت ها و فرصت های بسیاری برای سرمایه گذاری وجود دارد و منابع مالی و سرمایه هایی نیز هست که بیشتر تمایل و گرایش آنها به سرمایه گذاری در ابعاد خدماتی و تجاری است.استاندار فارس اضافه کرد:لازمه جذب و حضور سرمایه گذار، دادن پاسخ سریع و صریح و منطقی به متقاضی سرمایه گذاری است و چنانچه سرمایه گذار احساس کند که روند کارها درست دنبال نمی شود و یا در کارها خلل ایجاد می شود، یا از سرمایه گذاری منصرف می شود و یا جای دیگری را انتخاب می کند.تبادار گفت: باید برنامه ریزی ها در استان آن قدر دقیق و منظم باشد که روال و زمان اخذ مجوزهای یک سرمایه گذاری کاملا مشخص باشد و سرمایه گذار بداند که چه فرایندی را ظرف چه مدت زمانی باید طی کند تا به نتیجه برسد نه اینکه چندین ماه در فلان اداره درگیر یک استعلام باشد.وی ادامه داد: بنابراین به تمام دستگاه ها و مجموعه های ذیربط تاکید می کنم که تمام کوشش خود را برای هرچه کوتاه تر شدن فرایند پاسخگویی به سرمایه گذار و رفع موانع پیش روی او به کار گیرند.استاندار فارس افزود: همه ما وظیفه داریم که از هر فردی که به هر شکل به دنبال عمران و آبادانی استان و ایجاد اشتغال حتی یک فرصت شغلی هست حمایت کنیم.تبادار گفت: در این راه، بحث باور جمعی به اینکه شرایط سرمایه گذاری باید مهیا شود بسیار مهم است و اگر همه در کار اهداف و برنامه های ترسیمی را با جدیت دنبال کنند هیچ مجموعه ای دچار بلاتکلیفی نمی شود و کارها طبق برنامه و در زمان مشخص شده به نتیجه می رسد.6122 /1876            "}