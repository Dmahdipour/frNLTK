{"onTitr":"","titr":" آنفلوانزای فوق حاد پرندگان در شهرستان خداآفرین دیده نشده است","describe":" تبریز- ایرنا - فرماندار خداآفرین اعلام کرد: امسال بیماری آنفلوانزای فوق حاد پرندگان در شهرستان مشاهده نشده است.", "text":"به گزارش ایرنا، احمدعلی اسدپور روز پنجشنبه درجلسه مدیریت بحران شهرستان در عین حال گفت: وجود پرندگان مهاجر عامل انتقال آنفلوانزای مرغی بوده و مرغداری های غیرمجاز خطرشیوع این بیماری را افزایش می دهد.وی تاکید کرد: مرغداری های صنعتی و سنتی بایستی مسایل بهداشتی و ایمنی را رعایت و واحدهای پرورش طیور با اخذمجوز فعالیت کنند.وی برخورد با واحدهای غیرمجاز پرورش طیور ازجمله پلمب و جلوگیری از جوجه ریزی این واحدها، برخورد با فروشندگان دوره گرد مرغ زنده، ایجاد پست قرنطینه درکانون های مشکوک به آلودگی را از جمله اقدامات موثر در مقابله و پیشگیری از شیوع این بیماری عنوان کرد.فرماندار خداآفرین همچنین با اشاره به وجود 27 هزار راس دام سنگین درشهرستان و انجام 5 هزار دز واکسن تب برفکی در 6 ماهه امسال، بر واکسیناسیون تمامی این دام ها به منظور جلوگیری از ابتلا به بیماری تب برفکی تاکید کرد. وی با توجه به تاثیرات مثبت پدافند غیرعامل برای مقابله با تهدیدات سخت افزاری و نرم افزاری دشمنان، طراحی تمامی زیرساخت ها مطابق دستورالعمل پدافند غیرعامل را ضروری دانست .دراین جلسه فرماندار خداآفرین از مدیران هلال احمر، منابع طبیعی، محیط زیست خداآفرین و کلیبر، هنگ مرزی و شهرداری بعنوان دستگاه های فعال در اطفای حریق قدردانی کرد.خداافرین با 35 هزار نفر جمعیت در 240 کیلومتری شمال شرق تبریز و در کناره رود ارس واقع است .7468/3071            "}