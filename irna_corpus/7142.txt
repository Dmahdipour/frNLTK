{"onTitr":" عضو شورای شهر:    ","titr":" ترافیک یزد با ایجاد تقاطع های غیر هم سطح، رفع نمی شود","describe":" یزد - ایرنا - رئیس کمیسیون عمران شورای اسلامی شهر یزد با بیان اینکه مشکل ترافیک این شهر با ایجاد تقاطع غیر همسطح یا زیرگذر رفع نمی شود گفت: با افزایش زیرساخت های ترافیکی نمی توان انتظار بهبود اوضاع تردد خودروها در شهر را داشت.", "text":"به گزارش ایرنا محسن عباسی هرفته روز شنبه در جمع خبرنگاران افزود: باید یک جراحی در نظام حمل و نقل شهری صورت گیرد و ضمن توسعه حمل و نقل عمومی ، کیفیت خدمات برای استفاده شهروندان افزایش یابد.وی اظهار داشت: البته بهره برداری از تقاطع های مختلف برای رفع معضل ترافیکی در مرکز شهر و برخی نقاط را در دست اقدام داریم.عباسی، شعار کمیسیون عمران را شهر پاک ، شهر انسان محور و شهر زیبا بیان کرد و افزود: تمام برنامه های این کمیسیون در راستای تحقق این شعار است.وی رسالت کمیسیون یاد شده را پیاده محوری بجای سواره محوری ذکر و خاطرنشان کرد: بسیاری از شهرهای دنیا به سمت توسعه پیاده محوری حرکت کردند زیرا یک رکن در شهرهای امروز محسوب می شود و اگر نسبت به آن بی توجهی شود شهر با بحران های جدی ترافیکی مواجه خواهد شد.رئیس کمیسیون عمران شورای شهر یزد توسعه پارکینگ های عمومی در سطح شهر در راستای رفع معضل ترافیکی را از دیگر اقدامات کمیسیون یاد شده بیان کرد و گفت: تعداد پارکینگ های عمومی در سال گذشته از یکهزار مورد به یکهزار و 500 مورد رسیده است.عباسی هرفته با اشاره طرح دوچرخه سواری در بلوار جمهوری ادامه داد: به این طرح انتقاداتی وارد شده، برای اینکه هنوز ناقص است و به اتمام نرسیده ، بنابراین باید صبر کرد و بعد از اتمام در مورد آن قضاوت کرد.وی با بیان اینکه امروز در شهرهای مختلف کشور فقدان طراحی را مشاهده می کنیم گفت: متاسفانه در بسیاری از طرح ها به زیباسازی توجه نمی شود بلکه برای هر طرحی باید از مشاوره و طراح تخصصی استفاده کرد.رئیس کمیسیون عمران شورای شهر یزد توسعه زیرساخت های گردشگری را از دیگر اقدامات کمیسیون عمران بیان کرد و افزود: در  شورای پنجم تغییر پایداری در رویکرد شهرداری نسبت به بافت تاریخی اتفاق افتاد زیرا در گذشته بسیاری از بناهای تاریخی توسط شهرداری تخریب میشد اما الان برعکس شده و بیشترین نقش را شهرداری در مرمت و بازسازی بافت تاریخی انجام می دهد.عباسی هرفته یادآور شد: در طول یکسال گذشته 50 جلسه توسط کمیسیون عمران برگزار شد که 82 مصوبه به دنبال داشت.وی در ادامه تصریح کرد: یزد، آب ندارد و از ظرفیت زیستی محیطی خوبی هم برخوردار نیست بنابراین تنها سند چشم انداز توسعه این استان در بحث گردشگری و تجارت الکترونیک است.رئیس کمیسیون عمران شورای شهر یزد با بیان اینکه برای دستیابی به این دو امر نیاز به توسعه روابط بین الملل است اظهار داشت: باید هفته فرهنگی مختلفی در شهرهای مختلف دنیا در زمینه معرفی یزد برگزار شود.عباسی هرفته خاطر نشان کرد: تا زمانیکه انتقادهای مختلف و تنگ نظری در زمینه برگزاری همایش ها ، سفر اعضای شورای شهر یا شهردار به خارج از کشور وجود داشته باشد توسعه گردشگری صورت نمی گیرد زیرا روابط بین اللمل به یکسری اسباب و ابزار نیاز دارد.*** برگزاری 41 جلسه توسط کمیسیون گردشگریرئیس کمیسیون گردشگری شورای شهر یزد هم در این نشست گفت: در یکسال گذشته 41 جلسه توسط این کمیسیون برگزار شد که ماحصل آن 27 مصوبه بود.سید حسین آزادی تعداد نامه های بررسی شده توسط این کمیسیون را 70 مورد بیان کرد و افزود: کمیسیون یاد شده در زمینه گردشگری اقدامات خوبی را انجام داده و در دست اقدام دارد.وی یکی از دغدغه های این کمیسیون را امنیت گردشگران در بافت تاریخی ذکر و اظهار داشت: با پیگیری هایی که با فرماندهی نیروی انتظامی صورت گرفته، قرار شد پلیس گردشگر در بافت تاریخی یزد مستقر شود.آزادی با اشاره به ساماندهی خانه های مسافر بدون مجوز در سطح شهر گفت: در این زمینه جلسات متعدی با فرمانداری داشتیم که قرار شد اماکن به صورت جدی در این زمینه ورود پیدا کند. وی تجهیز سرویس های بهداشتی در سطح شهر ، نصب تابلوهای گردشگری و خواهر خواندگی با 10 شهر را از دیگر اقدامات این کمیسیون اعلام کرد.عضو کمیسیون گردشگری شورای شهر یزد هم در این نشست با اشاره به طرح تفصیلی شهر یزد گفت: شهروندان در ساخت و سازها باید نسبت به نماسازی ساختمان مواردی را رعایت کنند تا با آنها برخورد نشود.الهه جورابی افزود: افراد باید قبل از نماکاری با شهرداری منطقه هماهنگ کنند و از ساخت نماهایی مانند شیشه، کامپوزیت، سرامیک و کاشی خودداری کنند زیرا حکم تخریب برای آنها صادر می شود.2088/ 6197            "}