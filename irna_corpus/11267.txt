{"onTitr":"","titr":" بورس؛ پناهگاهی امن برای سرمایه های سرگردان بازار ارز","describe":" تهران- ایرنا- صعود و نزول نرخ ارز در ماه های گذشته نقش مهمی در افزایش و کاهش بی رویه سرمایه های مردم داشته و این روزها به دغدغه ای مهم برای آنها تبدیل شده است. بازاری که بی ثباتی و ناامنی یکی از مشخصه های اصلی آن به شمار می رود. از این رو در شرایط فعلی می توان بازار بورس را بهترین و کم ریسک ترین گزینه برای سرمایه گذاری افراد دانست.", "text":"به گزارش گروه اطلاع رسانی ایرنا؛ نوسانات بازار ارز در ماه های اخیر سبب ایجاد چالش در حوزه اقتصادی جامعه و بروز اختلال در امور اقتصادی مردم شد و بدین شکل افراد برای جلوگیری از کاهش ارزش دارایی های خود دچار سردرگمی شدند و اینگونه برخی به تبدیل سرمایه های مالی خویش به سکه و دلار اقدام کردند.اما کمتر از 24 ساعت گذشته اقتصاد ایران شاهد شوک ارزی تازه ای بود. دلاری که در طول چند ماه اخیر سیر صعودی- نجومی داشت و سبب وسوسه افراد به خرید آن در بازار آزاد شده بود، ناگهان روند کاهشی تعجب برانگیزی را دنبال کرد و این رویداد برای افرادی که میزان بالایی از ارز را در اختیار داشتند، خبری غیر قابل باور بود.در نگاهی به رویدادهای بازار ارز در ماه های گذشته می توان به تغییر مکان تعیین نرخ دلار اشاره کرد که در آن نقش صرافی ها عملاً کم رنگ و با ورود پلیس و دستگیری دلالان، اگرچه از تب و تاب حضور خیابانی آنان کاسته شد و این مهم به فضای مجازی انتقال یافت و عده ای سودجو در این فضا دست به شیطنت می زدند و قیمت های نجومی را در ساعت هایی که صرافی ها تعطیل بودند و هیچگونه معامله ارزی صورت نمی گرفت، تعیین و سپس در حالی که ذهن مردم آماده برای پذیرش این قیمت ها بود، آن را به دنیای واقعی تزریق می کردند و اینگونه بر تابلوی صرافی ها نقش می بست. بدین ترتیب نرخ دلار ساعتی و دقیقه ای افزایش می یافت. این گونه جریان عظیمی پشت تعیین نرخ ارز در اقتصاد ایران پنهان شد که قصد تخریب روحیه مردم در جنگ اقتصادی داشتند.اما این شرایط عمر طولانی نداشت و نرخ ارز سیر نزولی پیدا کرد که این کاهش به سبب ورود دولت و تزریق اندوخته دولتی به بازار بود. در همین ارتباط بانک مرکزی برای تامین مصارف ارز خدماتی بخشنامه جدیدی صادر کرد. به این صورت که در پی ثبت رکورد 19 هزارتومانی برای دلار آمریکا، رؤسای قوای مقننه، قضاییه و مجریه به بانک مرکزی اجازه دادند تا به منظور مدیریت بازار آزاد ارز از طریق بانک ‌ها و شبکه صرافی در این بازار دخالت کنند و برهمین پایه بانک مرکزی نیز با صدور بخشنامه‌ای از 11بانک خواست تا در صورت عدم امکان حواله ارزی، نسبت به تخصیص ارز اسکناس به نیازهای خدماتی مردم اقدام کنند. بدین شکل انتشار این خبر فضای روانی بازار آزاد ارز ایران را تحت تاثیر خود قرار داد. از طرفی دیگر عزم قوه قضاییه نیز در صدور احکام قضایی بی تاثیر نبود. قوه قضاییه در مدتی که نرخ ارز افزایش بی سابقه ای به خود گرفته بود با دستگیری و صدور احکام قضایی برای افراد دخیل در این کار باعث شد تا از گسترش این فضای اقتصادی ناسالم جلوگیری کند. سعید مجتهدی رییس سابق شورای عالی کانون صرافان درباره علت کاهش نرخ ارز در روزهای اخیر، معتقد است: به نظر می‌رسد چند دلیل برای کاهش نرخ ارز در روزهای اخیر وجود دارد که مهمترین آن اشباع خریداران ارز است. دوران رشد نرخ ارز طولانی شد و در این مدت بخش عمده افرادی که به دنبال حفظ ارزش پول و دارایی خود وارد بازار ارز شدند و دارایی‌های خود را به ارز تبدیل کردند و با توجه به رشد نرخ ارز در این مدت و تبدیل این دارایی‌ها، از سطح تقاضای ارز کاسته شده است.مجتهدی در ادامه افزود: یکی از مولفه‌های دیگر رفتار خریداران ارز است به طوری که با افزایش قیمت‌ها همه خریدار می‌شوند و با کاهش اندک نرخ، به سرعت فروشنده ارز می‌شوند و در روزهای اخیر و امروز عرضه ارز در بازار افزایش یافته است و اغلب بسیاری از افرادی که ارز خریده بودند، عرضه کننده ارز شدند و این بر افت قیمت‌ها تاثیر داشته است.علی حیات ‌نیا کارشناس مسایل اقتصادی نیز می گوید: یکی از مهمترین دلایل کاهش نرخ دلار، تضمین اتحادیه اروپا برای مبادلات تجاری و مالی با ایران است. وی برخورد جدی با اخلال‌گران اقتصادی و تزریق ارز به بازار توسط دولت را از دیگر عوامل موثر بر کاهش نرخ دلار در بازار دانست.اکنون با توجه به کاهش نرخ ارز مردم با هجوم به صرافی های در پی فروش دلارهای خود هستند اما در چنین شرایطی مهمترین مساله، سرمایه گذاری پول های به دست آمده از فروش دلار است. این واقعیت را نمی توان کتمان کرد که سرازیر شدن این سرمایه در هر بخشی با ایجاد بحران همراه خواهد شد، یعنی اگر این پول در بخش هایی مانند مسکن، خودرو و هر بخشی دیگری وارد شود، این افزایش تقاضا به افزایش قیمت و بحران در بخش مربوطه منجر خواهد شد. بنابراین در چنین شرایطی که نرخ ارز در حال کاهش است و مردم از یک طرف به دنبال فروش ارزهای احتکار کرده خود هستند و از طرفی دیگر به سبب کاهش ارزش پول ملی و کاهش قدرت خرید، جامعه در شرایط «فرار از پول» قرار گرفته، امن ترین و بهترین گزینه برای سرمایه گذاری، سرمایه گذاری در بورس است.البته سرمایه گذاری در بورس نیز باید با مطالعه و تحلیل همراه باشد و صورت های مالی و دورنمای صنایع پیش از خرید سهام بررسی شود. بورس یکی از ستون های اقتصاد به شمار می رود، به ویژه آن که بخش های مختلف اقتصاد کشور مانند نفت و پتروشیمی در آن حضور دارند و این مساله می تواند مشوقی مهم برای بسیاری از افراد شود تا سرمایه خود را به این بخش وارد کنند.پژوهش9370**2002**9131            "}