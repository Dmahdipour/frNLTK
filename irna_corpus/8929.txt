{"onTitr":"","titr":" روز دوم رقابت های تور جهانی والیبال ساحلی بندرترکمن آغاز شد","describe":" گرگان – ایرنا – روز دوم رقابت های والیبال ساحلی تور جهانی تک ستاره بندرترکمن در غرب استان گلستان با برگزاری مسابقات مرحله نخست دور حذفی آغاز شد.", "text":"به گزارش روز پنجشنبه خبرنگار ایرنا، در پایان دیدار روز گذشته، سه تیم از ایران به همراه قزاقستان با کسب عنوان سرگروهی گروه های چهارگانه به صورت مستقیم به مرحله یک چهارم نهایی صعود کردند. در رقابت های امروز هشت تیم دوم و سوم گروه های چهارگانه برای کسب مجوز صعود به جمع تیم های راه یافته به یک چهارم نهایی به مصاف حریفان میروند و بر اساس برنامه تیم های ایران 6 و هفت، ایران 8 و جمهوری چک، ایران 7 و ساحل عاج و تایلند 1 و 2 با هم مسابقه خواهند داد. برندگان این مسابقات عصر امروز در مقابل  تیم های نخست گروه های چهارگانه  شامل سه تیم از ایران و قزاقستان به میدان می روند.با پایان رقابت های امروز، تکلیف چهار تیم حاضر در مرحله نیمه نهایی مسابقات تور جهانی تک ستاره مشخص خواهد شد.ناظر فدراسیون جهانی والیبال در حاشیه این رقابت ها گفت: استقبال تماشاگران گلستانی از رقابت های تور جهانی والیبال ساحلی بندرترکمن شگفت انگیز است.نیکوس سوفیانوس اظهار داشت: نمونه این حضور پرشور در جاهای دیگر دنیا کمتر مشاهده شده و واقعا از دیدن این جمعیت پرشور شگفت زده شدم.وی بیان کرد: حمایت های این هواداران از عوامل مهم رشد والیبال ساحلی و افزایش علاقه مندی ها به این رشته است که گلستان با این ظرفیت مهم می تواند تبدیل به یکی از مراکز اصلی و قطب والیبال ساحلی تبدیل شود.ناظر فدراسیون جهانی والیبال به میزبانی مطلوب گلستان از رقابت های تور جهانی والیبال ساحلی اشاره کرد و گفت: کیفیت مطلوب زمین مسابقه و امکانات فراهم شده، بر کیفیت مسابقات خواهد افزود.سوفیانوس افزود: نزدیک کردن هر چه بیشتر امکانات به استانداردهای بین المللی و جهانی می تواند بندرترکمن را به یکی از مراکز اصلی و همیشگی برگزاری رویدادهای مهم والیبال ساحلی جهان تبدیل کند.مسابقات والیبال ساحلی تور تک ستاره شهرستان بندرترکمن از صبح دیروز (چهارشنبه) با شرکت یک تیم از جمهوری چک، یک تیم از ساحل عاج، یک تیم از قزاقستان، 2 تیم از تایلند و 8 تیم از ایران در زمین ساحلی شهرستان بندرترکمن استان گلستان آغاز شد و تا روز جمعه ادامه دارد.7333/3091/1860            "}