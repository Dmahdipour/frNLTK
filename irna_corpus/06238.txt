{"onTitr":"","titr":" مجلس و یک تصمیم مسئولانه","describe":" تهران- ایرنا- ما باید این واقعیت عینی را جدا در نظر داشته باشیم که دشمنان ما منتظرند اوضاع کشور به دست خودمان بحرانی شود و کلافی سردرگم در فضای اقتصاد بانکی کشور ایجاد گردد.", "text":"روزنامه جمهوری اسلامی در سرمقاله امروز نوشت: قرار است موضوع پیوستن به «اف‌ای تی اف» در مجلس شورای اسلامی به بحث گذاشته شود و نمایندگان درباره ابعاد، منافع و زیانهای احتمالی آن به تبادل نظر بپردازند. اینکه هر یک از نمایندگان ممکن است دیدگاه خاص راجع به این مطلب داشته باشند، نه تنها مشکلی نیست بلکه اساساً حق طبیعی هر نماینده‌ای است. لکن نکته مهم این است که چنین مواردی، آنجا که پای منافع کشور و مصالح ملی در میان است، نمایندگان هم باید در این قبیل موارد از دیدگاههای خطی و جناحی بپرهیزند و از منظری به وسعت مصالح عموم جامعه به مسائل بنگرند.متاسفانه در برخی موارد، آنچه در صحن مجلس چه در گذشته و چه گاهی همین روزها به چشم می‌آید، برخورد عده‌ای از نمایندگان است که آمیخته‌ای از حب و بغض‌های جناحی و خطی است. انتظار این است که نمایندگان در عین آنکه ممکن است به افکار و اندیشه‌های یک جناح خاص سیاسی هم نزدیک باشند، در زمان بررسی مسائل کشور و نیازهای جامعه از دیدگاهی فراجناحی و در چارچوب منافع ملی به مسائل بنگرند و با نگرشی همه جانبه، به تجزیه و تحلیل مسائل بپردازند.ما در ماجراهای قبل و بعد از توافق برجام هم شاهد چنین رفتارهائی بوده‌ایم که خاطره‌ای ناخوشایند را در ذهن مردم باقی گذاشته است درحالی که می‌بینیم برجام و پیامدهایش این روزها زمینه ساز سه مورد شکست و ناکامی و انزوا برای آمریکای ترامپ بوده است. ترامپ نتوانست نظر مساعد و موافق اتحادیه اروپا را در جهت مقابله با ایران جلب کند که شکستی بزرگ و تاریخی برای آمریکا محسوب می‌شود. آمریکای ترامپ نتوانست در سازمان ملل تحرکی فراگیر علیه ایران را سازماندهی و مدیریت کند و همه جا با بی‌اعتنائی مواجه گردید که انصافاً شکست سنگینی بود. ترامپ حتی تلاش کرد با حضور در اجلاس شورای امنیت و مدیریت جلسه، اوضاع را به سمت و سوی دلخواه خود تغییر دهد ولی هرچه بیشتر تلاش کرد، کمتر نتیجه گرفت و انزوای مطلق خود را با تمامی وجودش احساس کرد.شکست سوم به رای دیوان داوری لاهه باز می‌گردد که ضربه‌ای حیثیتی به باقیمانده اعتبار جهانی آمریکا بود. در ابهت و هیمنه چنین ضربه‌ای باید گفت که دقیقاً به فاصله کوتاهی پس از اعلام رای دیوان داوری لاهه بود که جان بولتون مشاور شرور امنیت ملی آمریکا رسماً خاطرنشان کرد که آمریکا نه تنها از پیمان مودت با ایران هم خارج می‌شود، بلکه از هر توافق، میثاق، تعهد و هر موضوع دیگری که ممکن است زمینه ساز ادعا یا اتهامی علیه آمریکا باشد، به صورت یکطرفه خارج خواهد شد. این اوج عهدشکنی و شرارت آمریکای ترامپ است که این روزها از پیامدهای مثبت برجام محسوب می‌شود ولی در داخل کشور شاهد تقدیر و تشکر از تلاش‌های شبانه روزی دولت به ویژه طیف نیروهای خدوم وزارت خارجه نیستیم درحالی که اگر در یک بازی چند دقیقه ای، گلی رد و بدل شود یا حریفی را از صحنه خارج کنند، تبریکات و ستایش هاست که شاهد آن هستیم. سوال این است که مگر مغلوب کردن امریکای مغرور و افسار گسیخته کار آسانی است که به سادگی از کنار آن بگذریم؟ طرح این مطالب شاید رابطه مستقیمی در ذهن بعضی‌ها یا موضوع مطرح در مجلس شورای اسلامی نداشته باشد ولی هشداری است که اشتباهات گذشته و حب و بغض‌های شخصی و جناحی نباید فضای مجلس را آلوده کند و عده‌ای با سیاه‌نمائی و جنجال سیاسی – تبلیغاتی بخواهند چوب لای چرخ دولت و نظام اقتصادی و بانکی کشور بگذارند.می توان با طرح مسئله و اندیشیدن به راهکارهای حفظ منافع ملی و رعایت مصالح کشور به جمع بندی متین و روشنی رسید که ضمن تعامل با دنیا و فضای پیرامونی، اسرار مالی – امنیتی کشور نیز حفظ شود و لطمه‌ای که بعضی‌ها نگران آنند، اتفاق نیفتد. بعضی‌ها مسئله را غیر از آنچه هست جلوه می‌دهند که البته گاهی به سیاه نمائی شباهت بیشتری دارد.مجلس شورای اسلامی بهترین فضا و جایگاه برای رسیدگی به این مسئله است که به دور از پیشداوری‌های غیرکارشناسی، می‌توان ابعاد مختلف مسئله را بررسی کرد و در این باره به نتایج روشن و اطمینان بخشی دست یافت. نباید کسانی از بیرون مجلس درصدد تهدید نمایندگان برآیند و در داخل نیز عده‌ای با رفتار و مواضع خود، مجلس را متشنج سازند. قطعاً جنجال آفرینی و سمپاشی‌های هدفمند بعضی‌ها کمترین کمکی به درک و فهم و تصمیم گیری صحیح و مسئولانه نخواهد کرد و یقیناً کارساز نیست. ما باید این واقعیت عینی را جدا در نظر داشته باشیم که دشمنان ما منتظرند اوضاع کشور به دست خودمان بحرانی شود و کلافی سردرگم در فضای اقتصاد بانکی کشور ایجاد گردد. ما با هوشمندی می‌توانیم آزردگی دشمن را به یاس مبدل سازیم و برای تضمین منافع نظام و کشور، بهترین تصمیمات مسئولانه را اتخاذ کنیم.*منبع: روزنامه جمهوری اسلامی،1397،7،15**گروه اطلاع رسانی**1893**9131            "}