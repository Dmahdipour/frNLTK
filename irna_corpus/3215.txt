{"onTitr":"","titr":" سرانه مطالعه در آذربایجان شرقی 20 دقیقه است","describe":" تبریز- ایرنا- مدیرکل کتابخانه های عمومی استان آذربایجان شرقی با بیان اینکه سرانه مطالعه در کشورمان در حد شایستگی مردم نیست، گفت: این شاخص فرهنگی در استان ما به 20 دقیقه در روز رسیده است.", "text":"شهرام خدایی روز سه شنبه در نشست اعضای انجمن کتابخانه های عمومی شهرستان میانه اظهارداشت: مردم هندوستان با 112 دقیقه در روز بالاترین سرانه مطالعه در دنیا و عربستان صعودی با 6 دقیقه در سال کمترین سرانه مطالعه را به خود اختصاص داده اند.وی گفت: افزایش سرانه مطالعه تنها وظیفه کتابخانه های عمومی نیست بلکه سایر دستگاه ها و نهادهای فرهنگی و آموزشی همچون صدا و سیما، بهزیستی، مساجد، حسینیه ها، آموزش و پرورش، فرهنگ و ارشاد اسلامی و اداره تبلیغات اسلامی باید در این خصوص همکاری کنند .خدایی به فعالیت انجمن خیرین کتابخانه ساز در استان اشاره کرد و گفت: متاسفانه این انجمن از میانه عضوی ندارد در حالیکه این شهرستان از ظرفیت بالای خیرین در حوزه های دیگر از جمله خیرین مدرسه ساز برخوردار است .وی اظهار امیدواری کرد: با تلاش های شهرستان و شناسایی و معرفی خیرین شهرستانی بتوانیم از ظرفیت خیرین میانه ای در حوزه کتابخانه سازی و تجهیز و تامین امکانات بهره لازم را ببریم تا شاهد افزایش آگاهی و بار علمی بیشتر در منطقه باشیم.وی همکاری شهرداری و شورای شهر در تامین و تزریق نیم درصد بودجه شهرداری به انجمن کتابخانه های عمومی را خواستار شد و گفت: احداث کتابخانه های جدید با سیستم دولتی امکانپذیر نبوده و باید از ظرفیت بخش خصوصی و خیرین استفاده کرد .معاون استاندار آذربایجان شرقی و فرماندار ویژه شهرستان میانه هم با اشاره به نیاز شهرستان به افزایش کتابخانه ها با توجه به گستردگی و میزان بالای جمعیت و همچنین تجهیز و تامین امکانات برای کتابخانه ها متناسب با توسعه آنها بر ضرورت استفاده از ظرفیت خیرین در بحث احداث کتابخانه های جدید و توسعه و ارتقای آنها تاکید کرد.محمدرضا مشایخی با اشاره به اینکه  کتاب و کتابخوانی عنصری تاثیرگذار در ارتقای علم و آگاهی جامعه بشری است، افزود:  کتاب و کتابخوانی گنجینه ای ارزشمند است که می تواند افزون بر ماندگار ساختن پیشینه فرهنگی برای آیندگان، انسان ها را با ارزش ها و هنجارهای جامعه آشنا کند. وی اضافه کرد: با توجه به جایگاه ارزشمند کتاب، باید در سیاست گذاری و برنامه ریزی های ملی و استانی، توسعه و عمران کتابخانه ها چه در بخش عمومی و چه در بخش خصوصی مورد توجه ویژه قرار گیرد.مشایخی ترویج فرهنگ مطالعه را نیازمند تعریف ساز و کارهای لازم در جهت افزایش علاقه مندی مردم دانست و گفت: کتابخانه های عمومی منشاء خدمات فرهنگی متنوعی هستند که می توانند زمینه توسعه از جمله توسعه جوامع از لحاظ فرهنگی و اجتماعی را فراهم کنند.وی خاطرنشان کرد: در هر کشوری که شرایط کتابخوانی و مطالعه فراهم شده، آن کشور به سمت پیشرفت و توسعه حرکت کرده است.مشایخی از اعضای انجمن کتابخانه های عمومی شهرستان میانه خواست تا در جهت تقویت جایگاه اصلی کتاب و کتابخوانی در شهرستان همت کنند.وی پراکنش عادلانه فضاها برای کتابخوانی و قابل استفاده بودن برای مخاطبین و جامعه هدف را پاسخگویی به مطالبات مردم در حوزه مطالعه و کتابخوانی عنوان کرد و افزود: رفع مشکل محوطه کتابخانه ترکمانچای، توسعه ضلع جنوبی کتابخانه اول شهرستان و تامین امکانات و تجهیز کتابخانه ها و احداث کتابخانه های جدید از جمله نیازهای شهرستان است.7231/3071            "}