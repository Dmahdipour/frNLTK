{"onTitr":"","titr":" مردم از سفرهای غیرضرور در البرز خودداری کنند","describe":" کرج-ایرنا- مدیر کل بحران استانداری البرز از شهروندان خواست به دلیل احتمال ریزش سنگ از سفرهای غیر ضروری در جاده های کوهستانی و دامنه های پرشیب استان خودداری شود.", "text":"مهدی مهرور جمعه شب در گفت و گو با ایرنا افزود: با توجه به اخطاریه اداره کل هواشناسی مبنی بر اینکه تا عصر روز یکشنبه 22 مهرماه جاری به سبب فعالیت سامانه بارشی، بارش باران و وزش باد شدید در مسیر جاده های کوهستانی شاهد هستیم از اعضای شورای مدیریت بحران استان البرز انتظار می رود که تدابیر پیشگیرانه را اتخاذ کنند.مهرور افزود: این سامانه سبب آبگرفتگی معابر عمومی و سیلابی شدن مسیل ها در مناطق کوهپایه ای و رودخانه های فصلی استان نیز خواهد شد.وی ادامه داد: با گذر جبهه سرد و سرمایش هوا در مناطق مرتفع البرز احتمال بارش و نشست برف دور از انتظار نیست.مهرور گفت: مسیر جاده های کوهستانی به ویژه گردنه ها مه آلود پیش بینی می شود و به احتمال بسیار موجب کندی یا اختلال در ترافیک جاده ای این مناطق خواهد شد، بنابراین حفظ آمادگی و اتخاذ تدابیر و تمهیدات لازم از سوی مسئولان ذیربط ضروری است.وی افزود: باید آمادگی اعضاء شورای هماهنگی شهرستان ها به منظور مقابله با جاری شدن سیل ، رعد و برق ، وزش باد شدید ، ریزش کوه و یا هرگونه حادثه احتمالی حفظ شود.وی اضافه کرد: انجام اقدامات بازدارنده از جمله صدور پیش آگاهی از طریق رسانه های محلی ( استانی و شهرستانی ) و مسئولان محلی برای ساکنان مناطق تحت تاثیر به ویژه کشاورزان ، دامداران ، عشایر و حاشیه نشینان رودخانه ها ضروری است.وی گفت: اسکان و توقف نکردن در بستر و حریم رودخانه ها ، مکانهای مرتفع و تپه ها ، زیر درختان ، سیم برق هوایی ، لوله ها ، فنس های فلزی و پهنه های آبی و همچنین خوداری از چرای دام در مراتع و دامنه کوهها نیز مورد تاکید است.مهرور افزود: لایروبی قنوات ، رودخانه ها ، کانالها ، انهار و زیر پلها و همچنین رفع آبگرفتگی معابر درون شهری و جاده های برون شهری از دیگر موارد ضروری است.وی خاطرنشان کرد: ایجاد هماهنگی بین نیروی انتظامی ، دستگاههای امدادی ، ایمنی ، خدماتی و نیروهای مردمی از اهم امور ضروری است که در پی اخطار هواشناسی باید مورد توجه قرار گیرد.8029/6993            "}