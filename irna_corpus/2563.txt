{"onTitr":"","titr":" «عقاب طلایی» به مشهد رسید","describe":" مشهد - ایرنا - مدیرکل راه آهن خراسان گفت: 32 گردشگر با قطار گردشگری «عقاب طلایی» صبح چهارشنبه وارد ایستگاه راه آهن مشهد شدند.", "text":"«محمدهادی ضیایی مهر» در گفت و گو با خبرنگار ایرنا افزود: این قطار گردشگری روسی که 15 مهر از راه آهن مرزی سرخس وارد کشور شده بود پس از سوار کردن مسافران خود از تهران ساعت شش صبح امروز وارد مشهد شد. وی گفت: گردشگران بین المللی این قطار، امروز پس از دیدن حرم مطهر رضوی، مجموعه تاریخی باغ نادری و آرامگاه فردوسی ساعت 16:20 مشهد را ترک می کنند و از مسیر طبس به سمت کرمان سفر خود را ادامه می دهند. مدیرکل راه آهن خراسان افزود: قطار گردشگری عقاب طلایی در ادامه سفر خود از ایستگاه ها و شهرهای کرمان، راین، یزد، اصفهان، سعادت شهر، شیراز، کاشان، قم رود، اراک، شوشتر، گرمسار و پل سفید عبور و گردشگران خارجی از اماکن دیدنی آنها دیدن می کنند. وی گفت: این قطار گردشگری بین المللی با 34 خدمه، 9 واگن روسی و یک واگن خواب ایرانی پس از گذر از این مسیر و انجام تور گردشگری دیگر، چهارشنبه دوم آبان آینده از راه آهن مرزی سرخس ایران را ترک می کند. پیش از این فروردین 97 دو قطار گردشگری عقاب طلایی وارد ایران شده بود.پارسال نیز 261 گردشگر خارجی از قاره های آسیا، اروپا و آفریقا با چهار قطار گردشگری بین المللی وارد مشهد شدند و از اماکن تاریخی و گردشگری این شهر و دیگر مناطق کشور دیدن کردند. 3221/1858            "}