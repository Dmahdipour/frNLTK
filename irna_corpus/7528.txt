{"onTitr":" در گفت وگوی ایرنا با رییس نهاد نمایندگی رهبری در دانشگاه ها مطرح شد    ","titr":" جای خالی وقف در دانشگاه ها","describe":" تهران - ایرنا - رییس نهاد نمایندگی مقام معظم رهبری در دانشگاه ها گفت: جای خالی مقوله وقف در دانشگاه ها محسوس است و امیدوارم با اقدامات مختلف همچون فرهنگ سازی و ارتباط بیشتر با خیرین شاهد فعال شدن وقف دانشگاهی باشیم.", "text":"حجت الاسلام مصطفی رستمی روز شنبه در گفت وگو با خبرنگار گروه دانشگاه ایرنا اظهار داشت: یکی از ساختارهای موثری که در اسلام برای هدایت اموال و دارایی متمکنان به سمت اهداف ارزشمند طراحی شده، موضوع وقف است. وی با بیان اینکه اغلب افراد علاقه مند به ماندگاری آثارخود در امر خیر هستند و البته همگان نیز موفق به این کار نمی شوند، گفت: بر همین اساس وقف به عنوان یک روش برای جاودانه کردن و ماندگاری بخشی از دارایی در مسیر امور خیر که آثارش محدود به زمان حیات واقف نیست؛ موضوعی مطلوب و جذاب است. رییس نهاد نمایندگی مقام معظم رهبری در دانشگاه ها افزود: اما مشکلی که در فرهنگ عمومی در این زمینه وجود دارد؛ به سبب بی توجهی به وقف طی یک قرن اخیر است. وی یادآور شد: سیاست های دوران  پهلوی در زمینه موقوفات و آسیب زدن به آنها و یا تغییر کاربری و تصرف موقوفه ها سبب شد تا فرهنگ وقف به شدتی که در گذشته و در تاریخ ایران اسلامی وجود داشته، مورد توجه قرار نگیرد. به گفته حجت الاسلام رستمی اظهار داشت: این دوره بی مهری نسبت به وقف سبب شد تا مقوله وقف از برنامه ریزی ایرانیان متمول خارج شود؛ هر چند که بعد از پیروزی انقلاب اسلامی تلاش های زیادی برای ترویج فرهنگ وقف صورت گرفته استحجت الاسلام رستمی تصریح کرد: ایرانیان بعد از پذیرش دین مبین اسلام دائما به مقوله وقف مرتبط بودند و در حوزه های مختلف نیازهای انسانی همچون تاسیسات آبرسانی، درمانی، عبادی، آموزشی و غیره یکی از مهمترین منابع تامین آنها به شمار می رفت. رییس نهاد نمایندگی مقام معظم رهبری در دانشگاه ها گفت: واقعیت آن است که هنوز هم از آن جایگاهی که باید در این حوزه بدان دست یابیم؛ فاصله داریم و نیازمند اقدامات و برنامه ریزی های بیشتری هستیم. وی افزود: امروزه مراکزی مانند سیستم آموزشی کشور یعنی دانشگاه ها، حوزه های علمی و آموزش و پرورش و درمانی یکی از اصلی ترین منابع تامین نیازهایشان را در اقدامات واقفین تعریف کرده اند. حجت الاسلام رستمی ادامه داد: هر چند که بسیاری از دانشگاه ها از مواهب واقفین در زمینه فضاهای آموزشی ، آزمایشگاه ها، کتابخانه ها و غیره بهره مند شده اند؛ اما این امر با ظرفیت واقعی وقف و نیازهای مراکز علمی کشور فاصله زیادی دارد. یعنی هم ظرفیت بالای گرایش به امور خیر و وقف در ثروتنمندان جامعه وجود دارد و هم نیاز فراوانی در حوزه های مختلف از جمله مسائل دانشگاهی احساس می شود. رییس نهاد نمایندگی مقام معظم رهبری در دانشگاه ها گفت: هم اکنون نیازمند متصل شدن این دو بدنه به همدیگر هستیم و این با فرهنگسازی وقف به صورت عمومی و اطلاع رسانی و نهادن پروژه های قابل تعریف و جذاب برای واقفین امکان پذیر است. وی با تاکید بر تجربه موفق ارتباط خیرین با آموزش و پرورش کشور افزود: دانشگاه ها نیز باید در این عرصه فعال تر شوند و با مجموعه واقفین ارتباط بیشتری برقرار کنند. حجت الاسلام رستمی یادآور شد: برخی مراکز علمی کشور همچون دانشگاه تهران اقدامات مناسب و مطلوبی در این راستا داشته اند اما موضوع باید در تمامی دانشگاه های کشور با جدیت پیگیری شود. ** ضرورت تسهیل قوانین دانشگاه ها برای اجرای نیت خیر واقفین وی اظهار داشت: نهاد نمایندگی مقام معظم رهبری در دانشگاه ها نیز تلاش کرده با برگزاری جلسات مشترک با مسوولان سازمان اوقاف و امور خیریه در این مسیر گام های مشترکی بردارد. رییس نهاد نمایندگی مقام معظم رهبری در دانشگاه ها گفت: البته قطعا با ظرفیت غنی که در این زمینه وجود دارد؛ فاصله داریم و امیدوارم با همکاری متولیان آموزشی کشور از جمله وزارت علوم، تحقیقات و فناوری گام های مناسب و مطلوب تری برداریم. حجت الاسلام رستمی افزود: همچنین تسهیل قوانین برای اجرای نیت خیر واقفین یکی دیگر از ضروریات این امر است و باید در مقررات مربوط به سرمایه گذاری در دانشگاه ها مبحث وقف به صورت ویژه و متفاوت دیده شود. رییس نهاد نمایندگی مقام معظم رهبری در دانشگاه ها ادامه داد: خوشبختانه مقررات خوبی در این زمینه داریم که اگر شناسانده و شناخته شود؛ می تواند بسیار مفید واقع شود. وی افزود: یکی از قوائد مقررات این است که اگر دانشگاهی بتواند بیرون از ظرفیتش سرمایه ای را به صورت خیره جلب کند؛ وزارت علوم نیز به همان میزان به دانشگاه مربوطه کمک خواهد کرد. این امر بدین معناست که بسترها و زیرساخت های تشویقی وجود دارد اما نیازمند شناساندن قوانین تسهیل کننده و رفع موانع دست و پاگیر که واقف را از نیت خودش دور می کند؛ هستیم.**9187**1601**            "}