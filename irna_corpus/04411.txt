{"onTitr":"","titr":" ایران و اندونزی مناسبات ورزشی خود را افزایش می دهند","describe":" جاکارتا - ایرنا - وزاری ورزش و جوانان ایران و اندونزی در دیدار امروز خود بر افزایش مناسبات ورزشی 2 کشور تاکید کردند.", "text":"به گزارش خبرنگار اعزامی ایرنا؛ «مسعود سلطانی فر» وزیر ورزش و جوانان که به منظور حمایت از کاروان ایران در سومین دوره بازی های پاراآسیایی 2018 به اندونزی سفر کرده است، عصر امروز (دوشنبه) با «امام نهروانی» همتای اندونزیایی خود دیدار کرد.در این دیدار که در محل وزارت ورزش اندونزی در جاکارتا برگزار شد، وزرای 2 کشور در خصوص نحوه همکاری های مشترک میان تهران و جاکارتا به بحث و تبادل نظر پرداختند.سلطانی فر در این نشست ضمن تبریک به دولت و مردم اندونزی به خاطر برگزاری بازی های آسیایی و پاراآسیایی اظهار داشت: پذیرایی از بیش از 11 هزار ورزشکار کار ساده ای نیست.وی در ادامه با مورد توجه قرار دادن روابط نزدیک ایران و اندونزی در بخش های تجاری، سیاسی، فرهنگی، اقتصادی و ورزشی ادامه داد: با توجه به اشتراک فرهنگی 2 کشور، می توان زمینه ارتباطات بیشتر را فراهم کرد.وزیر ورزش و جوانان در بخش دیگری از سخنانش به نتایج کاروان ورزشی ایران در بازی های آسیایی 2018 اشاره کرد و گفت: ورزشکاران ما تمام تلاش خود را به کار می بندند تا در المپیک 2020 توکیو، نتایج بهتری کسب کنند.وی همچنین به پتانسیل های ورزشی ایران در رشته های مختلف ورزشی اشاره کرد و اظهار داشت: ایران در رشته هایی چون تکواندو، ووشو، والیبال، کشتی و وزنه برداری در بین قدرت های جهان است و ما آمادگی داریم تا در این رشته ها تبادل تجربه کنیم.سلطانی فر اضافه کرد: با توجه به در پیش بودن المپیک 2020، هر 2 ‌کشور می توانند با گسترش همکاری ها، از ظرفیت های موجود در بخش های مربیان، داوران و امکانات ورزشی با هدف توسعه ورزش قهرمانی بهره مند شوند.وزیر ورزش و جوانان ایران در ادامه به امضای سند همکاری های ورزشی بین 2 کشور که سه سال قبل در ایران به امضا رسید، اشاره و بر اجرای مفاد آن تاکید کرد.وزیر ورزش ایران در بخش دیگری از سخنانش برنامه های توسعه ای وزارت ورزش و جوانان در حوزه ورزش بانوان را مورد توجه قرارداد و به تمجید از بانوانی که توانسته اند در المپیک جهانی و آسیایی کسب افتخار کنند، پرداخت.وی ‌گفت: با توجه به ملاحظات دینی و فرهنگی کشورمان، در ایران تفاوتی بین ورزشکاران مرد و زن وجود ندارد که حاصل این توجه، مدال هایی است که زنان ما در عرصه های ورزشی کسب کرده اند.سپس «نهروانی» وزیر ورزش و جوانان اندونزی نیز ضمن قدردانی از سلطانی فر به خاطر پذیرفتن دعوت وی، گفت: خوشحالم که ورزش ایران در بازی های آسیایی به نتایج خوبی رسید.وی در ادامه از ورزش ایران به عنوان ورزشی توسعه یافته نام برد و اظهار امیدواری کرد که کشورش بتواند از تجربیات ایران در این حوزه بهره برداری کند.وی همچنین آمادگی کشورش برای برپایی اردوهای مشترک آموزشی و آماده سازی تیم ایران در رشته بدمینتون را اعلام کرد.ورزشی** 2052**3783**9129            "}