{"onTitr":"","titr":" آمار خروج زندانیان از ندامتگاه های هرمزگان افزایش یافت","describe":" بندرعباس- ایرنا- رییس کل دادگستری هرمزگان گفت: آمار خروج زندانیان از ندامتگاه های استان در نیمه نخست امسال در مقایسه با مدت مشابه سال قبل 15 و نیم درصد افزایش یافت.", "text":"به گزارش ایرنا، حجت الاسلام محمدصادق اکبری عصر چهارشنبه در نشست کمیته کاهش جمعیت کیفری زندان های استان هرمزگان، اظهار داشت: حبس زدایی یکی از مهمترین مطالبات رهبر معظم انقلاب از مسئولان قضایی در سال‌های اخیر بوده است.این مقام مسوول ابراز داشت: هدف دستگاه قضایی کاهش جمعیت کیفری زندان ها و نهادینه شدن فرهنگ صلح و سازش در سطح جامعه است و دستگاه قضایی هرمزگان نیز همواره در همین مسیر تلاش می کند.حجت الاسلام اکبری بیان داشت: در جرایم خفیف که مجرم بدون سابقه کیفری و از روی غفلت و یا جو حاکم مرتکب آن شده، نباید اصرار بر مجازات زندان داشت.رییس کل دادگستری هرمزگان تاکید کرد: بلکه باید در این شرایط، با استفاده از ظرفیت های قانونی از آن دسته از مجازات های جایگزین حبس که جنبه تأدیبی و تربیتی دارد ،استفاده شود.حجت الاسلام اکبری خاطر نشان کرد: منظور از کاهش جمعیت کیفری استان به هیچ عنوان رهایی مجرمان سابقه دار و بر هم زنندگان نظم و امنیت جامعه نمی باشد، بلکه هدف از اعمال این برنامه برخورداری زندانیان مستحق از آن و همچنین کاهش جمعیت ورودی به زندان ها از طریق پیشگیری از وقوع جرایم و تخلفات است.وی تصریح کرد: افزایش شمار بازدیدهای قضات از زندانهای استان و بررسی وضعیت پرونده های زندانیان قدیمی زندان ها به منظور جلوگیری از تحمل زندان بیش از مقادیر قانونی و آزادی هدفمند زندانیان، برنامه راهبردی دادگستری استان هرمزگان به منظور ساماندهی جمعیت کیفری زندان ها است.7198/6048            "}