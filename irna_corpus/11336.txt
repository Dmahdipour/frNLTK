{"onTitr":" استاد دانشگاه علوم پزشکی ایران:    ","titr":" غربالگری سرطان سینه از سن 40 سالگی انجام شود","describe":" تهران- ایرنا- استاد دانشگاه علوم پزشکی ایران گفت: سرطان سینه از بیماری های مزمنی است که زنان را به دلیل عوامل محیطی و ژنتیکی تحت تاثیر قرار می دهد؛ از این رو، لازم است زنان از سن 40 سالگی غربالگری سرطان سینه را سالی یک بار انجام دهند.", "text":"ناهید ماهوتی روز سه شنبه در گفت و گو با خبرنگار حوزه سلامت ایرنا با تاکید بر اینکه باید آگاهی زنان درخصوص ضرورت غربالگری سرطان افزایش یابد، اظهار داشت: سرطان سینه شایعترین سرطانی است که زنان به آن مبتلا می شوند، در کشورهای غربی این بیماری بیشتر در سنین بالای 50 سال دیده می شود ولی در کشور ما بیماران جوان تر هستند و در بسیاری از موارد به علت عدم آگاهی از علایم بیماری در مراحل پیشرفته تری مراجعه می کنند.فوق تخصص بیماری های زنان ادامه داد: هر قدر سرطان سینه زودتر تشخیص داده شود، درمان آن آسان تر و موفقیت آمیزتر است به همین دلیل لازم است زنان برای حفظ سلامت خود، غربالگری در این زمینه را جدی بگیرند تا در صورت ابتلا بیماری به موقع تشخیص و درمان شود.ماهوتی داشتن سابقه فامیلی ابتلا به سرطان سینه به خصوص در مادر و خواهر، اولین زایمان بعد از سن 35 سالگی، نازایی، بلوغ زودرس، یائسگی دیررس، چاقی پس از یائسگی، مصرف زیاد چربی حیوانی در رژیم غذایی و سابقه تابش اشعه زیاد به قفسه سینه را از مواردی بیان کرد که خطر ابتلا به این بیماری را افزایش می دهد.وی تصریح کرد: غربالگری یکی از مسائل مهم در پیشگیری و درمان سرطان به شمار می‌‌رود و اگر در نتایج تست غربالگری یا معاینه یک یافته غیرطبیعی کشف شد، تست‌های تکمیلی بیشتری نیاز است.ماهوتی ادامه داد: افرادی که بستگان درجه ‌یک آنها از جمله مادر و خواهر به سرطان سینه مبتلا شده اند، لازم است مراقبت‌های بیشتری داشته و سالانه یک‌ بار ماموگرافی و آزمایش‌های لازم را انجام دهند. وی تصریح کرد: هرگونه توده زیر نیم سانت قابل ‌درمان است و مبتلایان در صورت تشخیص در مراحل اولیه عمر طبیعی خواهند داشت اما در صورتی که دیر اقدام شود، درمان نیز به ‌مراتب سخت تر خواهد شد.به گفته این پزشک، انجام برخی از اقدامات از جمله نپوشیدن لباس های تنگ، محدودیت قرار گرفتن در معرض نور و محافظت از خود در برابر فرکانس تولیدشده توسط تلفن های همراه، برج ها، ایستگاه های پایه و ایستگاه های وای فای و همچنین اسکن های پزشکی دارای اشعه از جمله رادیوگرافی دندان باعث پیشگیری از ابتلا به سرطان سینه می شود.ماهوتی افزود: کم خوابی نیز می تواند موجب افزایش ملاتونین خون شود که با افزایش مقاومت انسولین و افزایش وزن همراه است و می تواند موجب بروز سرطان سینه شود.وی، استرس را از نیز از عوامل خطر ابتلا به این سرطان دانست و اظهار داشت: زنان بیش از مردان لازم است استرس و اضطراب زندگی روزمره را مدیریت و کنترل و از آن پرهیز کنند.  هر ساله در جهان بیش از یک میلیون و 700 هزار زن به سرطان سینه مبتلا می شوند و در ایران از هر هشت زن یک نفر دچار این بیماری می شود.اجتمام **9022*1834            "}