{"onTitr":" وردی نژاد:    ","titr":" فناوری اطلاعات سبب کاهش رانت و امضاهای طلایی می شود","describe":" تهران-ایرنا-مشاور رسانه ای رئیس دفتر رئیس جمهوری با اشاره به اهداف برگزاری همایش «نقش فناوری اطلاعات در تحقق افق 1404 ایران» گفت:این همایش برای تقویت و تبادل دانسته ها در زمینه فناوری اطلاعات است و هرچه ارتباط بخش ها بر اساس فناوری اطلاعات باشد،شکل گیری رانت و امضاهای طلایی کمتر خواهد شد.", "text":"به گزارش خبرنگار علمی ایرنا، همایش نقش فناوری اطلاعات در تحقق افق 1404 ایران که تحقق اهداف این سند در بخش فناوری اطلاعات را بررسی می کند،به همت نهاد ریاست جمهوری روزهای 28 و 29 آبان ماه پیشرو در سالن اجلاس سران و با حضور بخش های دولتی و خصوصی و صاحب نظران این عرصه برگزار می شودرئیس این همایش امروز (سه شنبه) در نشست این همایش تسهیل امور اقتصادی در بخش های دولتی و خصوصی با کمک اقتصاد دیجیتال مهم ترین هدف این همایش دانست و گفت: فناوری اطلاعات امروزه در بخش های مختلف و سرزمین های متفاوت پیشتاز باشد و بخش قابل توجهی از ثروت در عرصه بین المللی به اقتصاد دیجیتال وابسته است.دکتر فریدون وردی نژاد در مورد دلیل برگزاری این همایش به اهمیت فناوری اطلاعات اشاره کرد و افزود: فناوری اطلاعات در بخش های مختلف صنعت، کشاورزی، سلامت، خدمات، در بخش نرم افزار و سخت افزار و تولید محتوا، اصلاح روش ها و فرایندها در سطح دولت و بخش های خصوصی نقش زیادی دارد.وی تاکید کرد: فناوری اطلاعات با پیشرفت فناورانه فرایند کاری و رابطه بخش خصوصی و سرمایه گذاران را با حکومت و ملت تسهیل می کند.رئیس اسبق خبرگزاری ایرنا تصریح کرد: فناوری اطلاعات روابط مناسبی بین بنگاه های اقتصادی، سمن ها و حکومت پدید می آورد‌ که اثر افزایشی و توسعه ای برهم داشته باشند. وی دیگر هدف این همایش را کمک فناوری اطلاعات برای رسیدن به اهداف سند 1404 دانست و افزود: قدرت هوشمند می تواند ارتباط موثری بین حاکمیت و سمن ها و صنعت و مردم پدید آورد که نتیجه آن اثربخش تر کردن بخش های خدماتی و صنعتی است.   وی در پاسخ به این سوال که چرا برگزاری همایش یادشده در مقطع فعلی مهم است نیز گفت: می خواهیم به سهم خود به حکمرانی راهبردی در کشور کمک کنیم. وردی نژاد ادامه داد: فناوری اطلاعات می تواند به چابک سازی سیستم حکومتی برای ایجاد تسهیلات لازم جهت همکاری در صنعت و کشاورزی و کار بنگاهی و خدمت رسانی کمک کند.وی با تاکید بر شفافیت ادامه داد: فناوری اطلاعات در حصول شفافیت بیشتر، پیشگیری از فساد، پاسخگو کردن سیستم ها و مسئولیت پذیرتر کردن آنها مهم است و هر چه بیشتر از این توان استفاده کنیم؛ هم در گردش اطلاعات و هم اصلاح ساختارها و هوشمندسازی ارکان حکومت بهتر عمل کرده ایم‌.وی این همایش را برای تقویت و تبادل دانسته ها در زمینه فناوری اطلاعات دانست و افزود: هر چه سیستم ماشینی تر و ارتباط بخش ها با هم بیشتر بر اساس فناوری اطلاعات باشد، شکل گیری رانت و امضاهای طلایی کمتر خواهد شد.وردی نژاد همچنین به تشریح انتظارات از همایش پرداخت و گفت: کمک به چابک سازی سیستم حاکمیتی، تقویت ارتباط میان تصمیم گیران و بنگاه ها، کمک به تکریم ارباب رجوع در بخش های خصوصی و دولتی، اهمیت به حقوق شهروندی، روان سازی کارها و تقویت و توسعه فعالیت  شرکت های دانش بنیان و استارتاپ ها، جلوگیری از تکرار و حذف روابط، تقویت ضواب و رفع موانع از جمله انتظارات ما از این همایش است.*** تنها 20 درصد از اهداف سند چشم انداز محقق شده استدر ادامه دبیرکل همایش تاریخچه ای از سابقه این همایش را بیان کرد و گفت: سند چشم انداز افق 1404 در سال 84 به تایید مقام معظم رهبری رسید و ابلاغ شد و به دستور رئیس وقت مجمع تشخیص مصلحت نظام قرار شد هر سال همایشی برای بررسی میزان تحقق اهداف این سند برگزار شود. امیرهمایون حیدریان ادامه داد: بر این اساس دو سال پیاپی همایش هایی برگزار شد اما با تغییر رویکرد در دولت های نهم و دهم، سند چشم انداز از صحنه سیاست کشور حذف شد. رئیس مجمع تشخیص مصلحت نظام سال 95 و بعد از امضای برجام خواستند همایشی برای بررسی تحقق اهداف سند برگزار شود.وی خاطرنشان کرد: با توجه به اینکه قرار بود اهداف سند در 4 برنامه 5 ساله محقق شود، امروز بعد از گذشت حدود 12 سال از تایید سند چشم انداز، تنها 20 درصد از سند محقق شده است و از طرف دیگر در این سند هر سال رشد اقتصادی 8 درصد درنظر گرفته شده بود اما رشد اقتصادی به طور متوسط در 40 سال بعد از انقلاب 2.4درصد همچنین رشد اقتصادی 19 سال قبل از پیروزی انقلاب اسلامی 8.8 درصد بوده است.حیدریان نتیجه گرفت: در جلساتی که با رئیس مجمع تشخیص مصلحت نظام داشتیم، مشخص شد ما در اهداف خود پیشروی نکرده ایم زیرا قرار بود قدرت اول منطقه در عرصه اجتماعی، فرهنگی، اقتصادی و علمی تا سال 1404باشیم اما این امر محقق نشده است در حالیکه رقبای منطقه ای ما نیز خوب پیشرفت کرده اند، برای نمونه عربستان با سندی که برای سال 2030 تنظیم کرده تا حدودی به اهداف خود نزدیک شده است.دبیر کل این همایش اظهار داشت: این همایش رخدادی علمی و اقتصادی است و انتظار داریم راهکار مناسبی برای حرکت چابک تر به سمت اهداف 1404  برای کمک به دولتمردان و بخش خصوصی ارائه دهد.دبیر علمی این همایش نیز دوران فعلی را دوران حاکمیت فناوری اطلاعات برشمرد و گفت: بزرگ ترین رابطه ما رابطه با حاکمیت فناوری است و بعد از بررسی اجرای اهداف سند چشم انداز در سال های مختلف به این نتیجه رسیدیم که تنها ابزار ما برای تحقق سریع تر این اهداف فناوری اطلاعات است. محمدحسین پاشنه طلا ادامه داد: پیش از این فناوری اطلاعات عامل توانمندسازی حاکمیت صنایع و معادن و بهبود فرایندها یاد می شد، اما امروز توانمندسازی با دگرگون سازی تغییر کرده است. وی تاکید کرد: امروز نمی توان صنایع را مانند 5 سال قبل اداره کرد و تغییرات عمده در فضای دیجیتال دنیا را باید در کشور خود با مولفه های بومی به کار بگیریم. پاشنه طلا یادآور شد: مواجهه ما با فناوری معمولا واکنشی و منفعلانه بوده است اما این بار باید مواجهه فعالانه داشته باشیم، بنابراین یکی از محورهای همایش تحول دیجیتال است. وی فناوری اطلاعات را یکی از شرکای راهبردی همه اقشار امروز دانست و گفت: توسعه امروز به روش قدیمی و سنتی اتفاق نمی افتد و پیش از این باید قوانین را احصا می کردیم و سند تدوین می شد، اما اگر از منظر دولتی نگاه کنیم گاهی عمر دولت ها تمام می شد و هنوز سندها آماده نبود.دبیر علمی این همایش با اشاره به رتبه 127 ایران در فضای کسب و کار افزود: این رقم باید بهبود یابد زیرا به این معناست که سرمایه گذاری در ایران زیاد مطلوب نیست و این امر با ایجاد قوانین جدید یا کاهش قوانین قبلی هم روی نمی دهد بلکه به تسهیل فضای کسب و کار نیاز داریم.پاشنه طلا ادامه داد: کارگاه های آموزشی و نشست های تخصصی با حضور اساتید و کارشناسان بین المللی برای این همایش تدارک دیده ایم که به زودی چندوچون آن اعلام می شود. به گفته برگزار کنندگان این همایش 10 روز قبل از برگزاری، در نشستی دیگر سخنرانان خارجی و داخلی، فهرست دقیق تر نشست ها و کارگاه ها اعلام می شود، همچنین نمایشگاهی همزمان با این همایش برگزار خواهد شد.به گزارش ایرنا این همایش به همت دفتر نهاد ریاست جمهوری با هدف چابک و هوشمندسازی ارکان حاکمیت و بنگاه های کسب و کار، توسعه اقتصاد دیجیتال، توسعه شرکت های دانش بنیان و استارتاپ ها، معرفی فرصت های بکارگیری فناوری اطلاعات و ارتباطات و فرصت های سرمایه گذاری و مشارکت های بین المللی در حوزه فناوری اطلاعات در محورهای حاکمیت توانا، نوآری ها و فرصت تحول، رسانه و تحول و بهبود فضای کسب و کار فناوری اطلاعات ایران برگزار می شود.علمی**9157**1440            "}