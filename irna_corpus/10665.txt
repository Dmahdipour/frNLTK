{"onTitr":" نماینده ولی فقیه در استان مرکزی:    ","titr":" رهبری دستور ساماندهی خصوصی سازی استان مرکزی را ابلاغ فرمودند","describe":" اراک - ایرنا - نماینده ولی فقیه در استان مرکزی گفت: رهبر معظم انقلاب اسلامی نسبت به ساماندهی و بررسی واحدهای تولیدی دولتی این استان که بر اساس اصل 44 قانون اساسی به بخش خصوصی واگذار شده ، دستور دادند.", "text":"آیت الله «قربانعلی دری نجف آبادی» عصر سه شنبه در گفت و گو با ایرنا، افزود: دفتر نماینده ولی فقیه در استان مرکزی از زمان آغاز بحران در واحدهای تولیدی در نقاط مختلف این استان به خصوص شهر اراک با وزارتخانه ها، سازمان ها، دفتر معاونت اول و نهاد ریاست جمهوری مکاتبات متعددری انجام داد. وی ادامه داد: در مکاتبات ویژه شرایط و بحران واحدهای تولیدی شهرستان اراک از قبیل هپکو، آذرآب، آونگان، شرکت صنایع و واگن پارس به مقام معظم رهبر گزارش شد و معظم له به طور کامل در جریان بحران و معضلات این واحدهای تولیدی قرار گرفت. امام جمعه اراک اظهار داشت: بعد از اینکه فروش پالایشگاه امام خمینی(ره) شازند از طرف سازمان خصوصی سازی قطعی شد و حتی کارشناسان قوه قضائیه برای قیمت گذاری به این پالایشگاه سفر کردند، مکاتبه ای ویژه با رهبر معظم انقلاب صورت گرفت و تصمیم مسئولان دولتی در این خصوص به معظم له گزارش شد. وی بیان کرد: رهبر معظم انقلاب در نامه ای ویژه به مسئولان سازمان ها و وزاری مرتبط در این خصوص دستور داده است که فروش پالایشگاه امام خمینی(ره) با نظارت مستقیم دفتر نماینده ولی فقیه انجام شود و نظر در این خصوص آن استکه  به هیچ عنوانفروش این واحد پالایشگاهی به صلاح نیست. نماینده ولی فقیه در استان مرکزی تاکید کرد: پالایشگاه امام خمینی(ره) شازند به عنوان یکی از دستاوردهای ارزشمند نظام اسلامی در استان مرکزی در بهترین وضعیت و شرایط کاری به سر می برد و با تولید روزانه بیش از 16 میلیون لیتر بنزین یورو چهار بخش عمده ای از نیاز کشور را تامین می کند و نباید اجازه داد که با خصوصی سازی و واگذاری های غیر کارشناسی این واحد تولیدی به حال و روز دیگر واحدهای تولیدی اراک درآید. آیت الله دری نجف آبادی بیان کرد: بر اساس دستور  رهبر معظم انقلاب دفتر نماینده ولی فقیه پیگیری و بررسی مسایل مربوط به واحدهای تولیدی استان را تا کسب نتیجه مطلوب در دستور کار خود قرار می دهد. امام جمعه اراک یادآوری کرد: واحدهای تولیدی استان مرکزی و به خصوص شهر اراک از قبیل هپکو، آونگان و شرکت صنایع که در روزهایی نه چندان دور به عنوان غول های صنعتی خاورمیانه خودنمایی می کردند به دلیل واگذاری های غیرکارشناسی اکنون یا به کلی تعطیل شده اند و یا با  ظرفیت پایین فعالیت می کنند. وی اظهار داشت: اگر واگذاری ها بر اساس قیمت گذاری  صحیح از سوی تیم های اقتصادی و صنعتی و  با رعایت اصل اهلیت و ضمانت نامه های اجرایی متقاضیان همراه می شداکنون این واحدهاوضعیت بهتری داشتند. نماینده ولی فقیه در استان مرکزی گفت: صنعت به عنوان عامل اصلی توسعه یافتگی باید مورد توجه قرار گیرد چرا که این مهم ضمن ایجاد اشتغال پایدار توسعه و بالندگی کشور را به دنبال دارد بنابراین تمام ظرفیت های اعتباری کشور باید در این مسیر هزینه شود و در صورتی که واحدی هم قرار است به بخش خصوصی واگذار شود با بر اساس ضوابط قانونمند باشد.وی توضیح داد: بر اساس فرمایش های مقام معظم رهبری، اصل 44 باید انقلابی در صنعت و اقتصاد ایران برپا می کرد اما تا کنون تعداد قابل توجهی از واحدهای صنعتی واگذار شده در سراشیبی ورشکستگی قرار گرفته اند. نماینده ولی فقیه در استان مرکزی ادامه داد: توسعه و بالندگی صنایع به عنوان تولید کنندگان کالا و عامل اصلی صادرات، یکی از ارکان اقتصاد مقاومتی مورد نظر مقام معظم رهبری است بنابراین ساماندهی واگذاری های اصل 44 برای بازگرداندن صنایع به چرخه تولید باید در دستور کار مقامات استانی و کشوری قرار گیرد.استان مرکزی سه هزار واحد تولیدی و صنعتی دارد و از نظر تنوع محصولات تولیدی در رتبه نخست و صنایع مادر تخصصی در جایگاه دوم کشور است و به عنوان قطب چهارم صنعت ایران شهرت دارد.3017/6013/            "}