{"onTitr":"","titr":" ورود کالای قاچاق به مرز دوغارون کاهش یافت","describe":" مشهد- ایرنا- مدیرکل گمرک دوغارون تایباد گفت: در 6 ماه نخست امسال 257 پرونده در حوزه کالای قاچاق مربوط به این گذرگاه مرزی تنظیم شد که نسبت به مدت مشابه پارسال شامل 311 پرونده، 17 درصد کمتر شده است.", "text":"محمد کوه گرد روز جمعه در گفت و گو با خبرنگار ایرنا ارزش کالاهای قاچاق کشف شده در این مدت را 30 میلیارد و 824 میلیون ریال اعلام و بیان کرد: این مورد نسبت به مدت مشابه پارسال 33 درصد کمتر شده است. وی افزود: در ارتباط با پرونده های قاچاق امسال تاکنون 300 متهم دستگیر و با تشکیل پرونده راهی مرجع قضایی شده اند.مدیرکل گمرک دوغارون ادامه داد: میزان کالای کشف شده طی شش ماه نخست پارسال 45 میلیارد و 934 میلیون ریال بود. در این زمینه نیز 350 نفر متهم دستگیر شده بودند. وی قاچاق انواع کالا در منطقه دوغارون را مربوط به هر دوی سمت مرز ایران و افغانستان ذکر و بیان کرد: بیشترین کشفیات کالاهای قاچاق شده در مرز دوغارون شامل انواع سوخت، پوشاک، لوازم آرایشی و پارچه است.کوه گرد در ادامه از کشف دو محموله بزرگ کالای قاچاق شامل انواع پوشاک به ارزش 21 میلیارد ریال در مرز دوغارون خبر داد و گفت: این محموله قاچاق از استانهای جنوبی ایران به مقصد افغانستان ترانزیت شده بود اما متخلفان بار را در داخل کشور تخلیه و به جای آن پوشاک کهنه جایگزین کرده بودند.وی افزود: در این ارتباط دو نفر دستگیر و با تشکیل پرونده برای انجام تحقیقات بیشتر راهی مرجع قضایی شدند. مدیرکل گمرک دوغارون گفت: هم اینک با استفاده از تجهیزات کنترل الکترونیکی و سگهای موادیاب ورود و خروج انواع کالاهای قاچاق در این معبر مرزی به حداقل رسیده است.دوغارون واقع در مرز ایران و افغانستان در فاصله 18 کیلومتری شهر تایباد قرار دارد. تایباد در فاصله 225 کیلومتری جنوب شرقی مشهد واقع است. 7494/1858            "}