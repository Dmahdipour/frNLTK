{"onTitr":"","titr":" رسانه های متخلف انتخابات ریاست جمهوری 28 آبان محاکمه می شوند","describe":" تهران- ایرنا- دادگاه رسیدگی به پرونده مدیران مسئول هفت خبرگزاری، سایت و روزنامه متخلف در یازدهمین دوره انتخابات ریاست جمهوری، 28 آبان برگزار می شود.", "text":"به گزارش خبرنگار قضایی ایرنا، خبرگزاری های مهر، فارس، تسنیم، سایت خبری مشرق و روزنامه های جوان، کیهان و همشهری، رسانه هایی هستند که هیات نظارت بر انتخابات در یازدهمین دوره انتخابات ریاست جمهوری، از آنها شکایت کرده و برایشان پرونده قضایی تشکیل شده است. هیات نظارت بر انتخابات یازدهمین دوره انتخابات ریاست جمهوری، به استناد ماده 68 قانون انتخابات از این رسانه ها شکایت کرده و قرار است دادگاه رسیدگی به پرونده مدیران مسئول آنها در شعبه 1057 دادگاه ویژه کارکنان دولت برگزار شود. پیشتر قرار بود جلسه رسیدگی به پرونده مدیران مسئول این رسانه ها 12 تیر برگزار شود که به 14 شهریور موکول شد اما بار دیگر شعبه دادگاه، زمان دادرسی را تجدید و آن را به 28 آبان موکول کرد. در ماده 68 قانون انتخابات آمده است: انجام هر گونه فعالیت تبلیغاتی از تاریخ اعلام رسمی اسامی نامزدها له یا علیه نامزدهای ریاست جمهوری از میز خطابه نماز جمعه یا هر وسیله دیگری که جنبه رسمی و دولتی دارد و فعالیت کارمندان در ساعات اداری و همچنین استفاده از وسایل و سایر امکانات وزارتخانه‌ها و ادارات، شرکت‌های دولتی و مؤسسات وابسته به دولت و نهادها و مؤسساتی که از بودجه عمومی (‌به هر مقدار) استفاده می‌کنند و همچنین در اختیار گذاشتن وسایل و امکانات مزبور ممنوع است و مرتکب، مجرم شناخته می‌شود.اجتمام *ع.ی * 3063            "}