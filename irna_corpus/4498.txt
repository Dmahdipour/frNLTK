{"onTitr":"","titr":" 1200 عدد ماسک تنفسی میان مردم توفان زده سیستان توزیع شد","describe":" زاهدان - ایرنا - مدیرعامل جمعیت هلال احمر سیستان و بلوچستان گفت: هزار و 200 عدد ماسک تنفسی و تعدادی اقلام غذایی از روز گذشته تاکنون میان مردم توفان زده چهار روستای هیرمند واقع در شمال این استان توزیع شده است.", "text":"رسول راشکی روز دوشنبه در گفت و گو با خبرنگار ایرنا اظهار داشت: همزمان با بروز توفان شدید همراه با گرد و خاک در شمال سیستان و بلوچستان نیروهای عملیاتی هلال احمر در منطقه حاضر و خدمات رسانی به مردم را آغاز کردند. وی افزود: این تعداد اقلام بین 824 خانوار روستایی هیرمند توزیع شد. مدیرعامل جمعیت هلال احمر سیستان و بلوچستان از انجام ویزیت رایگان 110 نفر از شهروندان روستای زمین بند نیکشهر خبرداد و افزود: این اقدام همراه با توزیع رایگان دارو با همکاری یکی از پزشکان خیر هلال احمر روز گذشته در این روستا انجام شد. به گفته رئیس شبکه پایش هواشناسی سیستان و بلوچستان صبح امروز /دوشنبه /بیشینه سرعت باد در ایستگاه فرودگاهی زابل 92 کیلومتر بر ساعت گزارش شد. محمود دیانتی ادامه داد: وزش باد شدید سبب شد تا دید افقی فرودگاه زابل به 1200 متر کاهش یابد. به گزارش ایرنا از روز گذشته شدت باد در سیستان افزایش پیدا کرد به طوری که بیشینه سرعت باد در زابل به 104 کیلومتر بر ساعت رسید و میزان ذرات معلق در هوای این شهر را تا 19 برابر حد مجاز افزایش داد. پرواز صبح امروز تهران - زابل - تهران به دلیل کاهش دید ناشی از توفان گرد و خاک در منطقه سیستان و فراهم نبودن امکان فرود در فرودگاه زابل به سمت زاهدان تغییر مسیر داد. همچنین توفان شن همراه با گرد و غبار شدید امروز برای دومین روز متوالی مدارس شهرستان مرزی هیرمند در شمال سیستان و بلوچستان را به تعطیلی کشاند. 7316**3213            "}