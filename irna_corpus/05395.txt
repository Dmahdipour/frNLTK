{"onTitr":"","titr":" رهیاب: شاید باران آتش هور را خاموش کند","describe":" اهواز - ایرنا- پایگاه خبری رهیاب گزارشی با عنوان 'شاید باران آتش هور را خاموش کند' منتشر کرد.", "text":"در این گزارش می خوانیم:با گذشت بیش از سه ماه از آتش سوزی در تالاب هورالعظیم و عدم موفقیت در مهار آن، این حریق به یک بحران بزرگ برای استان خوزستان تبدیل شده است، بحران بزرگ را به راحتی می توان برای توصیف این آتش سوزی به کار برد زیرا سلامت چند میلیون خوزستانی به دلیل انتشار دود ناشی از آتش در نیزارها به خطر افتاده است و بسیج امکانات هم نتوانسته، جلوی گسترش حریق را بگیرد.نا امیدی در مهار این بحران از آنجایی پررنگ تر شد که عمدی بودن علت آتش سوزی و تداوم آن در اظهارات مسئولان عنوان شد و دو نفر از عاملان این حریق هنگام تلاش برای آتش زدن نیزارها در خوزستان دستگیر شدند.از چند ماه پیش تاکنون بخش عراقی هورالعظیم دچار آتش سوزی شده و دود ناشی از وارد شهرهای خوزستان می شود اما گسترش این آتش به سمت خاک ایران، انتشار دود را چند برابر کرده است، هرچند با تلاش های انجام شده و به دلیل آبدار بودن بخش ایرانی تالاب، این حریق به سرعت مهار شد اما همچنان دود آتش در بخش عراقی، به چشم خوزستانی ها می رود.هشتم مهرماه امسال حاجی زاده مدیرکل مدیریت بحران استانداری خوزستان از آغاز ششمین مرحله عملیات اطفای هوایی حریق در بخش عراقی هورالعظیم با استفاده از یک فروند بالگرد MI171 و یک فروند هواپیمای توپولوف 154 آتشنشان خبرداد که به نظر بی نتیجه بوده است.ناظم ثبوتی فرماندار شهر مرزی هویزه که بیشترین غلظت دود آتش سوزی را در آسمان دارد، همه چیز را به انتظار برای بارش باران ختم کرده است، وی می گوید: حتی اگر همه کانون های آتش خاموش شوند باز هم کانون دیگری مشتعل می‌شود، پس برای مهار آتش در تالاب هورالعظیم باید منتظر نزولات آسمانی باشیم.با کنار هم قرار دادن تلاش های صورت گرفته تا به امروز، عمدی بودن علت آتش سوزی، گرما و خشک بودن تالاب در عراق، می توان نتیجه گرفت که تنها باید منتظر بارش باران باشیم تا شاید این آتش مهار شده و خوزستانی نفسی به راحتی بکشند.9887/6002            "}