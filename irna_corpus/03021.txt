{"onTitr":"","titr":" اردبیلی ها هشت قلم شی تاریخی به موزه ها اهدا کردند","describe":" اردبیل - ایرنا - مدیرکل میراث فرهنگی، صنایع دستی و گردشگری استان اردبیل مشارکت مردم اردبیل در اهدای اشیای تاریخی به موزه ها را تحسین برانگیز دانست و گفت: امسال هشت قلم شی تاریخی به موزه مردم شناسی اردبیل اهدا شد.", "text":"به گزارش ایرنا ، نادر فلاحی روز سه شنبه در گفت و گو با خبرنگاران افزود: تمام این اشیا به نام اهدا کننده در موزه های استان به نمایش گذاشته شده است.وی اظهار داشت: اهدای اشیای تاریخی نه تنها منجر به معرفی هر چه بیشتر تاریخ و فرهنگ استان شده بلکه موجب شده تا ارتباط حسنه ای بین شهروندان و این اداره کل ایجاد شود.به گفته فلاحی ، این اقدام در راستای صیانت و معرفی مواریث فرهنگی ستودنی است و تمامی اشیا با رعایت اصول فنی در موزه ها نگهداری می شود.او افزود: اشیای تاریخی بیانگر بخشی از تاریخ و فرهنگ گذشته ما است و با این اقدام شهروندان در معرفی گسترده تاریخ استان نقش آفرینی می کنند.مدیرکل میراث فرهنگی، صنایع دستی و گردشگری استان همچنین از حمایت مجموعه داران خبر داد و گفت: هر مجموعه داری که  بیش از 100 شی تاریخی در اختیار دارد می تواند نسبت به دریافت مجوز مجموعه داری به اداره کل مراجعه و در ادامه موزه خصوصی راه اندازی کند.  استان اردبیل بواسطه تاریخ باستانی خود دارای مکان های تاریخی بیشمار از جمله موزه و گنجینه می باشد. مجموعه شیخ صفی الدین اردبیلی معروف ترین اثر تاریخی اردبیل می باشد که موزه این شهر نیز در آن واقع است.استان اردبیل دارای هشت موزه شامل موزه باستان شناسی ، صنایع دستی ، مردم شناسی ، چینی خانه مجموعه جهانی شیخ صفی الدین اردبیلی ، موزه صارم السلطنه شهرستان نمین ، موزه باستان شناسی شهرستان نیر ، موزه باستان شناسی شهرستان مشگین شهر و موزه باستان شناسی خلخال است.6018            "}