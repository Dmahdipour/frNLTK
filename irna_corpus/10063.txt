{"onTitr":"","titr":" 900 میلیارد تومان پرونده ظن به احتکار در آذربایجان شرقی تشکیل شد","describe":" تبریز- ایرنا- فرمانده انتظامی آذربایجان شرقی با اشاره به شناسایی موارد مختلف ظن به احتکار و فساد اقتصادی توسط نیروهای پلیس استان گفت: در سال جاری 29 پرونده کلان به ارزش 900 میلیارد تومان تشکیل و به مراجع ارجاع داده شده است.", "text":"به گزارش ایرنا، سردار محسن حسن خانی روز چهارشنبه در جمع خبرنگاران با تاکید بر لزوم مبارزه با احتکار و مبارزه با قاچاق کالا با توجه به نوسانات ارزی اظهار داشت: حجم ورود قاچاق کالا در آذربایجان شرقی نسبت به سال گذشته کمتر شده، ولی از نظر ارزش 2 درصد افزایش یافته است. وی همچنین در خصوص عملکرد نیروی انتظامی در بخش مبارزه با مواد مخدر گفت: در 6 ماهه نخست امسال یکهزار و 240 کیلوگرم انواع مواد مخدر در استان کشف و ضبط شد. سردار حسن خانی اعلام کرد: در این ارتباط 12 باند تهیه و توزیع مواد مخدر در آذربایجان شرقی شناسایی و منهدم  و 2 هزار و 700قاچاقچی دستگیر شدند. وی با بیان اینکه پارسال 20 هزار معتاد در آذربایجان شرقی دستگیر شدند، گفت: در 6 ماهه امسال نیز 10 هزار و 600 معتاد تحویل مراکز بازپروری شدند. سردار حسن خانی همچنین با ابراز رضایت از امنیت حاکم در استان، گفت: آذربایجان شرقی از امن ترین استان های کشور است و اشرافیت کامل امنیتی در تمام جنبه ها وجود دارد. وی تعداد تماس مردم با سامانه 110 پلیس در مدت سپری شده سال جاری را بیش از 800 هزار مورد اعلام کرد و افزود: این ارتباط تنگاتنگ مردمی نشان اعتماد آنان به نیروی انتظامی است. 6120/3093/3071/518            "}