{"onTitr":" معاون استاندار:    ","titr":" 200 هزار تبعه خارجی در قم زندگی می کنند","describe":" قم – ایرنا – معاون سیاسی، امنیتی و اجتماعی استانداری قم گفت: در این استان به عنوان دومین استان زیارتی کشور پس از خراسان رضوی، پذیرای بیش از 200 هزار اتباع خارجی مجاز و غیرمجاز از 110 کشور هستیم و بیشترین اتباع از کشور افغانستان می باشد.", "text":"به گزارش ایرنا، سید محمدرضا هاشمی روز سه شنبه در آیین گشایش مجتمع فرهنگی روستای مبارک آباد بخش مرکزی قم، اتباع افغان را افراد متدین،خوب و دوستدار انقلاب اسلامی و نظام نام برد و افزود: مهمان نوازی درمفاهیم دینی و قرآنی ما وجود دارد. وی با اشاره به ارائه خدمات فرهنگی، آموزشی و اجتماعی به اتباع خارجی در استان گفت: بیش از 25 هزار تبعه افغان دراین استان شاغل هستند و جمعیت دانش آموزی و دانشجویی اتباع خارجی در قم بیش از 30 هزار تن است.وی با بیان این که اتباع خارجی در کنار مردم قم در آرامش و امنیت کامل زندگی می کنند، افزود: یکی از مسائل آنها مساله آموزش بود که به دستور رهبر معظم انقلاب اسلامی که در ایران همه باید امکان تحصیل داشته باشند، این امر در سال گذشته محقق شد. هاشمی با تشکر از کشورهای همکاری کننده برای ساخت مجتمع فرهنگی مبارک آباد، بر آمادگی استان قم برای گسترش و تداوم این نوع همکاری ها تاکید کرد.وی با اشاره به برگزاری کارگاه های آموزشی مختلف در مجتمع فرهنگی مبارک آباد اظهار کرد: از این مجموعه برای آموزش و توانمندسازی اتباع خارجی در زمینه های گوناگون و اشتغال استفاده خواهد شد. وی با اشاره به نزدیکی ایام اربعین حسینی بیان کرد: در این ایام میزبان زائران از کشورهای افغانستان و پاکستان برای حضور در اجتماع میلیونی اربعین حسینی در کربلا هستیم که مسئولان استان آمادگی کامل برای پذیرایی از آنان را دارند.هاشمی با اشاره به وجود امنیت در کشور و نیز مهمان نوازی ایران خاطرنشان کرد: بیش از 25 میلیون زائر در طول سال در استان داریم که حدود 5 میلیون تن از این زائران از کشورهای خارجی هستند. مجتمع فرهنگی مبارک آباد بخش مرکزی؛ با هدف ارائه خدمات فرهنگی، اجتماعی و آموزشی به اتباع خارجی و اهالی منطقه، با همکاری و مشارکت اداره کل اتباع و مهاجرین خارجی وزارت کشور، اداره کل همکاری و توسعه بین الملل کمیسیون اروپا، وزارت خارجه نروژ و سازمان امور پناهندگی نروژی (NRC) ساخته شده است.  در آیین بهره برداری این مجتمع فرهنگی سفیران کشورهای نروژ و سوئد و نمایندگان سفارتخانه های دانمارک، اتریش، سوییس و بریتانیا و مسئولان استانی و محلی حضور داشتند.  استان قم دارای یک شهرستان به همین نام و 5 بخش مرکزی، جعفریه، سلفچگان، کهک و خلجستان می باشد؛ شهر قنوات با 12 هزار تَن جمعیت و 287 هکتار مساحت در بخش مرکزی و در 10 کیلومتری شهر قم واقع شده و کار اصلی مردم این شهر کشاورزی و دامپروری است.بخش مرکزی قم با بیش از 7 هزار و 500 کیلومتر مربع دارای 2 دهستان مبارک آباد و قمرود است که جمعیتی حدود 35 هزار تن دارد و عمده درآمد مردم مبارک آباد از راه کشاورزی و دامداری است.   7406/ 6133/            "}