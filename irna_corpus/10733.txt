{"onTitr":" رئیس سازمان نهضت سوادآموزی:    ","titr":" 120 هزار نفر در دوره انتقال آموزش می بینند","describe":" بجنورد- ایرنا- رئیس سازمان نهضت سوادآموزی گفت: امسال تنها در دوره انتقال 120 هزار نفر زیر پوشش آموزش های این نهاد آموزشی قرار می گیرند.", "text":"به گزارش ایرنا علی باقرزاده فاروجی روز سه شنبه در همایش مشترک شورای پشتیبانی سوادآموزی استان خراسان شمالی و شهرستان ها افزود: این در حالی است که شاید تقاضا بسیار بیش از این باشد اما محدودیت منابع مانع پوشش همه می شود.وی با اشاره به کاهش 1.5 میلیون نفری آمار بی سوادان در سال های 91 تا 95 و رشد 14 برابری نسبت به مدت مشابه قبل افزود:رشد فعالیت سوادآموزی در سالیان 86 تا 90 تنها 2 دهم درصد بود.باقرزاده گفت: بین سال 85 تا 90 تعداد 12 استان از جمله خراسان شمالی با افزایش تعداد بی سواد مواجه بودند ولی در 5 سال بعدی در تمام استان ها کاهش نرخ بی سوادی را داشتیم.وی گفت: در طول 15 سال گذشته نرخ باسوادی جهان یک درصد رشد داشته و تعداد بی سوادان تقریبا ثابت مانده به گونه ای که در سال 2000 میلادی تعداد بی سوادان جهان 800 میلیون نفر و امروز حدود 750 میلیون نفر است.وی به پیشرفت های ایران در کاهش نرخ بی سوادی اشاره کرد و افزود: همین موفقیت ها باعث کسب جایزه برگزیده برگزیدگان از کشور چین و جایزه بین المللی یونسکو برای طرح های برتر توسط ایران شد.معاون وزیر آموزش و پرورش از بی سوادی به عنوان‌پدیده ای چند وجهی یاد کرد که منحصر به ناتوانی در خواندن و نوشتن نیست و گفت: بر اساس آمار 90 درصد عابران پیاده که در صحنه تصادفات کشته می شوند بی سواد و کم سواد هستند که نشان می دهد سواد ارتباط معناداری با اقتصاد، فرهنگ، سیاست و... دارد.باقرزاده یادآور شد: بر اساس گزارش بانک جهانی در بررسی متغیرهای قدرت، یکی از موضوعات مهم نشان دهنده اقتدار یک دولت، توانایی حل پایدار مشکلات و مسائل است.وی افزود: هیچ کشور بدون مساله ای در دنیا وجود ندارد ولی نحوه حل مسائل متفاوت است که به مقدار قابل توجهی با توانایی، صلاحیت و استعداد افراد جامعه گره خورده است.باقرزاده با تاکید بر اینکه توانمند کردن مردم هیچ راه اثربخشی جز آموزش ندارد، آموزش را کم هزینه ترین و پربازده ترین مسیر برای توانمند کردن جامعه دانست.وی با بیان اینکه ثابت شده سرمایه گذاری در حوزه آموزش عمومی نرخ بازگشت سرمایه بیشتری دارد، افزود: باید به سرمایه گذاری در دوره ابتدایی بیشتر توجه کرد در حالی که عموما وقتی برای تقویت دوره ابتدایی تصمیمی می گیریم، دستمان می لرزد.باقرزاده اظهار داشت: تجربه ثابت کرده آنهایی در برنامه ریشه کنی بی سوادی موفق ترند که در تقویت دوره پیش دبستانی و ابتدایی موفق تر عمل کرده باشند.وی یادگیری را میوه آموزش دانست که به انسان قدرت تغییر می دهد و گفت: با توجه به اینکه در شرایط جدید بسیاری از مشاغل دچار تغییر می شوند باید افراد قابلیت انطباق با شرایط را با عرضه آموزش باکیفیت در خود ایجاد کنند تا از گردونه خارج نشوند.رئیس سازمان نهضت سوادآموزی، آمادگی این سازمان را برای اجرای طرح ویژه باسوادی زنان و دختران ترکمن و روستایی و عشایری خراسان شمالی اعلام کرد و افزود: آموزش و پرورش یک بخش نیست بلکه از جنس آب و اکسیژن است و اگر نباشد همه دچار مشکل می شوند.باقرزاده تاکید کرد: به هر مقدار که آموزش و یادگیری از کیفیت ضعیف تری برخوردار باشد شکاف های امنیتی، اقتصادی و اجتماعی نیز تقویت می شود و در این میان راه کم‌ کردن این فاصله ها کاهش فاصله یادگیری با کیفیت است.باقرزاده اظهار کرد: باید با تعهد جمعی همه آحادجامعه بسیج شوند تا نسل آینده خوب یاد گیرند و دوباره و دوباره باسواد شوند.ط/5132            "}