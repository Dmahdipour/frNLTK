{"onTitr":" روحانی در دیدار جمعی از فعالان سیاسی اصلاح طلب؛    ","titr":" رای دیوان بین‌المللی دادگستری پیروزی بزرگی برای ملت ایران است","describe":" تهران- ایرنا- رئیس جمهوری با تاکید براینکه رای تامینی امروز دیوان بین‌المللی دادگستری موفقیت حقوقی و سیاسی بزرگ و قابل ملاحظه ای است، تصریح کرد: اگر چه احتمالا دولت آمریکا از اجرای آن سر باز خواهد زد، اما به هر حال این پیروزی بزرگی برای ملت ایران است که توانسته در یک نهاد بین المللی، آمریکا را محکوم کند.", "text":"به گزارش چهارشنبه شب ایرنا به نقل از ریاست جمهوری، حجت الاسلام والمسلمین حسن روحانی عصر امروز در دیدار جمعی از فعالان سیاسی اصلاح طلب با قدردانی از حمایت ها و تلاش هایی که فعالان سیاسی اصلاح طلب در قبال دولت های یازدهم و دوازدهم داشتند، گفت: دوستان اصلاح طلب را همراه دولت های یازدهم و دوازدهم دانسته و می دانم.رئیس جمهوری افزود: علت ورودم به انتخابات سال 92 این بود که باور داشتم باید کشور را از آن شرایط و بن بست بوجود آمده نجات داد، چرا که در آن مقطع ایران را به بهانه های واهی نه تنها با آمریکا، بلکه با اروپا و دیگر کشورها و شورای امنیت درگیر کرده بودند.رئیس جمهوری ادامه داد: اگر پیگیری و تلاش دولت نبود، برجام حتی قبل از خروج آمریکا از این توافق از دست می رفت. نکته مهم دیگر موضع کشور پس از خروج آمریکا از برجام بود که اگر با تدبیر عمل نمی شد، امروز وضعیت مناسبی نداشتیم و کشورهایی که اکنون مقابل آمریکا ایستاده و با ما همراهی می کنند، در مقابل ما قرار می‌داشتند. موضع مدبرانه نظام پس از اعلام خروج آمریکا از برجام، کشور را از یک خطر بزرگ نجات داد.روحانی با بیان اینکه بحث ما فراتر از دولت، اصلاح‌طلبی، اصول‌گرایی و مباحث مشابه است، تصریح کرد: امروز در مقطع بسیار حساسی قرار داریم؛ دولت یازدهم و دوازدهم در کنار دستاوردهای بزرگی که داشته، ضعف ها و نقص هایی هم دارد و حتما به کمک و همراهی همگانی نخبگان کشور نیاز دارد. فلسفه برگزاری نشست امروز همین است که دست به دست هم دهیم و از نظرات شما دوستان برای تحقق هدف بلند و بزرگ اعتلای ایران که هدف همه ماست، بهره بگیریم.رئیس جمهوری خاطرنشان کرد: دولت در 5 سال گذشته موفقیت های چشمگیری داشته است. در همین ایام اخیر، حضور موفقی در مجمع عمومی سازمان ملل متحد داشتیم که به عرصه رویارویی کامل ایران و آمریکا تبدیل شده بود و هیچ کس نیست که در این مصاف آمریکا را پیروز میدان بداند.روحانی اضافه کرد: رای تامینی امروز دیوان بین‌المللی دادگستری نیز موفقیت حقوقی و سیاسی بزرگ و قابل ملاحظه ای است که اگر چه احتمالا دولت آمریکا از اجرای آن سر باز خواهد زد، اما به هر حال این پیروزی بزرگی برای ملت ایران است که توانسته در یک نهاد بین المللی، آمریکا را محکوم کند. مسائل مختلف بزرگی در عرصه های بین المللی، اقتصادی و سیاسی پیش رو است که فقط با همفکری و یاری همگانی می توانیم از عهده حل و فصل آنها برآییم.رئیس جمهوری در ادامه حفظ و ارتقای امید و اعتماد عمومی را عمده ترین وظیفه پیش روی دولت و دلسوزان کشور دانست و تاکید کرد: دولت و همه جناح های سیاسی و نهادها و بخش های مختلف نظام و کشور، باید حفظ و ارتقای امید و اعتماد عمومی را به عنوان مهم ترین سرمایه کشور و نظام، اصلی ترین مساله خود بدانند.روحانی پس از سخنان و ارائه نظرات فعالان سیاسی حاضر در جلسه نیز با تشکر از دغدغه مندی آنان گفت: مباحث متنوعی مطرح شد که بخش قابل توجهی از آنها به ایرادات و مشکلاتی مربوط بود که تلاش دولت بر رفع آنها متمرکز بوده است.رئیس جمهوری اظهار داشت: در آستانه روی کار آمدن دولت دوازدهم جمعی از کینه‌توزترین دشمنان جمهوری اسلامی ایران در آمریکا به قدرت رسیدند هیات حاکمه جدید آمریکا متوهمانه خیال می کند که می توان جمهوری اسلامی را به زانو در آورد و تمام توان خود را در این مسیر بسیج کرده است.روحانی تصریح کرد: در سال 92 به فاصله کوتاهی از انتخاب به عنوان رئیس جمهوری، حتی زمانی که دولت قبل بر سر کار بود و پیش از آنکه زمام امور را رسما در دست بگیرم، آرامش بر کشور حاکم شد و قیمت ارز روند کاهشی در پیش گرفت و چرخ اقتصاد و اشتغال به حرکت درآمد؛ چون مردم به آینده امیدوار شدند.رئیس جمهوری ادامه داد: پس از آغاز به کار دولت یازدهم مشکلات زیادی پیش روی دولت قرار گرفت، از جمله اینکه قیمت نفت به حدود یک چهارم کاهش یافت، اما چون مردم امیدوار بودند، وضعیت رو به بهبود رفت و برای اولین بار در تاریخ نرخ تورم، حتی زودتر از پیش بینی دولت، تک رقمی شد. در آغاز دولت دوازدهم اما، کسانی که چشم خود را به روی بهبود اوضاع و حضور شرکت‌های خارجی برای فعالیت در ایران بسته بودند، خروج آنها از کشور در اثر تهدیدات آمریکا را با بزرگنمایی هر چه بیشتر بازتاب دادند و این بر روی امید و اعتماد مردم به آینده تاثیر منفی گذاشت.روحانی با بیان اینکه امروز در میانه یک جنگ تمام عیار اقتصادی قرار داریم، خاطرنشان کرد: برخی از حاضران در این نشست انتقاداتی به عملکرد دولت داشتند و افراد دلسوز دیگری نیز بیرون از این جلسه همه روزه انتقاداتی را مطرح می کنند. گفت باز هم تکرار می کنم که دولت خود را مبرا از ضعف و نقص نمی داند، اما دستاوردهای بزرگی هم در عرصه های مختلف داشتیم که باید این دستاوردها برای مردم تشریح و تبیین شود. همین رای تامینی را که از سوی دیوان داوری لاهه صادر شده است، دستاورد بزرگی بود. دکتر مصدق در دادگاه لاهه در برابر انگلیس ایستاد و این دولت در برابر کل آمریکا و تحریم هایی ایستاد که به ایران تحمیل شده است.روحانی اظهار داشت: توقعات از دولت باید متناسب با شرایط غیرعادی و حساسی باشد که در آن قرار داریم. وضعیت پیش روی کشور پیچیده است. اگر این دولت بر سر کار نبود، شاید حتی پیش از اعلام آمریکا، ایران از برجام خارج شده بود و امروز وضعیت بغرنجی داشتیم. امروز با تدبیر دولت از خطر بزرگ و اصلی عبور کردیم و برای مدیریت مشکلات پیش رو باید همه دست به دست هم دهیم.در این نشست تعدادی از فعالان سیاسی اصلاح طلب حاضر در جلسه نیز به بیان دیدگاه ها و نظرات خود پرداختند که بخشی از عمده ترین محورهای این نظرات؛ ضرورت تلاش و توجه بیش از پیش دولت و دلسوزان کشور به حفظ و ارتقای امید و اعتماد عمومی به عنوان مهم ترین سرمایه کشور و نظام، لزوم تقویت ارتباط دولت با بدنه جامعه، بهره گیری دولت از نظرات فعالان سیاسی و احزاب و گروه ها به عنوان واسطه ارتباط دولت و مردم و تقویت اطلاع رسانی دولت و تبیین دقیق تر دستاوردها برای افکار عمومی بود.فعالان اصلاح طلب همچنین با تاکید بر اینکه برجام و اصلاح روابط کشورمان با دنیا یکی از بزرگترین دستاورد دولت تدبیر و امید بوده است، بر لزوم حفظ این دستاورد و تداوم و تقویت تعامل سازنده با جهان، لزوم اصلاح و روزآمد کردن ساختارهای اقتصادی و سیاسی کشور و لزوم بهره گیری از ظرفیت های موجود در نهادهای بین المللی نظیر آنچه در طرح شکایت علیه آمریکا در دیوان داوری لاهه انجام شد، نیز تاکید کردند.حاضران در این نشست با اشاره به ضرورت ارائه اطلاعات و توضیحات به موقع و کافی به مردم تاکید کردند که تمام بخش های دولت به ویژه بدنه دولت در سراسر کشور، باید ارتباط صمیمی و نزدیک خود با مردم را تقویت کرده و تنگناها و مشکلات را تا حد امکان برای مردم تشریح کنند.به گزارش ایرنا، قضات دیوان لاهه روز چهارشنبه به اتفاق با اعلام اینکه صلاحیت رسیدگی به شکایت ایران از آمریکا به سبب نقض عهدنامه مودت و روابط اقتصادی و حقوق کنسولی سال 1955بین دو کشور را دارند، رای به لغو تحریم های دارویی، غذایی،بشردوستانه و هوایی آمریکا علیه ایران دادند.قضات دیوان بین المللی کیفری لاهه در قرائت رای خود اعلام کردند، دیوان دریافته است که برخی از تحریم های ضد ایرانی آمریکا مرتبط با برخی از حقوق و تعهدات طرفین در معاهده مودت است. آنان افزودند: دیوان دریافته که تحریم های آمریکا خسارت اقتصادی به ایران به خصوص در صنعت هوانوردی وارد کرده و به دلیل تحریم ها تهیه غذا و دارو دشوار تر شده و بانک ها مشغول خارج کردن دارایی خود از کسب و کارهای ایران هستند.شبد**1953**9122            "}