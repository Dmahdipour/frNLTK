{"onTitr":"","titr":" 62 پروژه سفر رهبری در خراسان شمالی بهره برداری می شود","describe":" بجنورد- ایرنا- سرپرست سازمان مدیریت و برنامه ریزی خراسان شمالی گفت: 62 پروژه عمرانی از محل منابع سفر رهبر معظم انقلاب تا پایان امسال در استان به بهره برداری می رسد.", "text":"احسانعلی عالی روز سه شنبه در گفت و گو با خبرنگار ایرنا اظهار داشت: امسال یکهزار و 60 میلیارد ریال اعتبار از محل دفتر رهبر معظم انقلاب به استان ابلاغ شده است.وی افزود: در سفر معظم له به استان، تخصیص پنج هزار و 70 میلیارد ریال اعتبار مصوب شد اما با پیگیری های انجام شده، میزان اعتبار ابلاغ شده به استان از منابع دفتر رهبری تاکنون به 11 هزار و 500 میلیارد ریال رسیده است. عالی تصریح کرد: از محل اعتبارات سفر رهبری به این استان، 800 پروژه عمرانی در استان وارد مرحله اجرایی شده که از این تعداد تا کنون 600 پروژه به بهره براری رسیده است. وی گفت: 198 پروژه از مصوبات سفر معظم له، جزو تعهدات وزارتخانه ها است که از مدیران انتظار می رود برای جذب این منابع اهتمام و تلاش داشته باشند.سرپرست سازمان مدیریت و برنامه ریزی خراسان شمالی افزود: تعهدات وزارتخانه ها برای اجرای مصوبات سفر رهبری به استان، تامین هفت هزار و 910 میلیارد ریال است که تاکنون پنج هزار و 530 میلیارد ریال محقق شده و مابقی یعنی 2 هزار و 370 میلیارد ریال باقی مانده است. وی در بخش دیگر سخنان خود با اشاره به تصویب پرداخت 12 هزار و 500 میلیارد ریال تسهیلات بانکی در سفر رهبر معظم انقلاب به استان گفت: استقبال از دریافت این منابع در استان کم بوده و تاکنون تنها 22 درصد از این اعتبارات معادل 2 هزار و 750 میلیارد ریال به متقاضیان پرداخت شده است.سرپرست سازمان مدیریت و برنامه ریزی خراسان شمالی گفت: علت بی رغبتی برای دریافت این تسهیلات، بالا بدون نرخ سود آن است زیرا این تسهیلات با نرخ 18 درصد به متقاضیان پرداخت می شود. رهبر معظم انقلاب در 19 مهرماه سال 91 به خراسان شمالی سفر کرد و در آن اجرای پروژه های مهم و زیادی در این سفر مصوب شد که به گفته مسئولان سبب ارتقای چشمگیر شاخص های توسعه در استان شده است. 7185/ 6042            "}