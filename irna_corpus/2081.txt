{"onTitr":"","titr":" 68 درصد زباله های استان اصفهان به واحدهای تولید کمپوست ارسال می شود","describe":" اصفهان- ایرنا - معاون فنی اداره کل حفاظت محیط زیست استان اصفهان گفت: حدود 68 درصد از مجموع زباله های تولید شده در این استان به واحدهای تولید کود کمپوست ارسال می شود.", "text":"مهدی ریاحی روز چهارشنبه در گفت و گو با ایرنا افزود : زباله تولیدی در استان اصفهان سه هزار و 62 تن در روز است  که  با احتساب این رقم هر اصفهانی در روز 480 گرم زباله تولید می کند.وی گفت: از کل زباله عادی تولید شده در استان اصفهان حدود 68 درصد  به  کارخانه های کمپوست ارسال و سایر زباله ها، بدون هیچ گونه عملیات بازیافتی دفن می شود. وی اظهار داشت:  کارخانه های کمپوست در استان زباله های تولیدی 80 درصد جمعیت استان را بازیافت کرده و در نهایت به کود کمپوست تبدیل می کنند.ریاحی گفت : کارخانه های تولید کود کمپوست  استان درشاهین شهر، خمینی شهر ، برخوار، فلاورجان، لنجان ، نجف آباد ، کاشان و آران و بیدگل، مستقر است. معاون فنی اداره کل حفاظت محیط زیست استان اصفهان افزود: زباله های شهرها و روستاهای اطراف این مناطق مانند بهارستان، درچه، قهجاورستان،  فولادشهر، چمگردان، سده لنجان، باغبهادران،  ورنامخواست، چرمهین، باغشاد، زاینده رود، دهستان اشیان،  دهستان زیرکوه،  دهستان چم کوه، مبارکه، تیران، گلدشت، رضوانشهر، کوشک، کهریزسنگ و جوزدان نیز در  کارخانه کمپوست به کود  تبدیل می شود. وی گفت : کارخانه های کمپوست گلپایگان ، خوانسار، مبارکه، دهاقان ، شهرضا ، فریدن، بویین و میاندشت و چادگان نیز در دست احداث است.ریاحی روش های بازیافت و تولید کود کمپوست در استان اصفهان را سنتی دانست و گفت : بخشی از زباله های قابل بازیافت در این منطقه به دلیل استفاده از روش های قدیمی دفن می شود.وی افزود : با احتساب زباله های دفن شده و نیز زباله های غیر قابل بازیافت در واحدهای تولید کمپوست ، در مجموع 45 درصد از این مواد زاید بازیافت و بقیه ازدسترس خارج می شود.  کمپوست  روش تبدیل  پسماندهای آلی تجزیه ‌شده و نسبتاً پایدار بقایای گیاهی، حیوانی یا زباله‌های شهری است  که تحت شرایط خاص و روش‌های گوناگون به کود قابل استفاده در محیط های پرورش گیاه مانند درختان و فضاهای سبز شهری تبدیل  می شود. جمعیت استان اصفهان بر اساس سرشماری سال 1395 بیش پنج میلیون و 120 هزار نفر است.  8114/ 6022            "}