{"onTitr":"","titr":" فشار نظام جدید تحصیلی بر فضا و امکانات آموزشی هنرستان ها","describe":" ساری- ایرنا- کمبود فضای آموزشی در سراسر کشور از جمله مازندران دغدغه ای همیشگی بوده که امسال با تحولات مقاطع آموزشی از جمله استقرار کامل نظام جدید، فشار این کمبود بویژه در هنرستان ها کاملا محسوس و جدی تر شده است.", "text":"به گزارش خبرنگار ایرنا، امسال با استقرار کامل نظام جدید آموزشی 6-3-3 ، مقطع پیش دانشگاهی حذف و به جای آن پایه ابتدایی 6 ساله ، متوسطه اول 3 ساله و متوسطه دوم نیز با استقرار پایه دوازدهم 3 ساله شد.علاوه بر این در سطح هنرستان فنی و حرفه ای و کار دانش که در گذشته فاقد پایه پیش دانشگاهی بود نیز پایه دوازدهم مستقر شده و به سه سال متوسطه تبدیل شده است.از آنجا که جا به جایی در شاخه های نظری فقط به انتقال از پایه پیش دانشگاهی به پایه دوازدهم خلاصه می شود، تغییر چندانی را شاهد نیستیم اما کمبود فضا در هنرستان ها که پیش از این نیز با کمبود مواجه بودند و اضافه کردن یک مقطع و چندین هزار دانش آموز نگرانی جدی تری شده است.بر اساس آمار سازمان نوسازی، سرانه فضای دانش آموزی در کشور در حال حاضر حدود پنج متر مربع است که با استاندارد 9 متر مربعی فاصله ای زیاد دارد که اگر بازنشستگی سالانه مدارس قدیمی را نیز در کنار این آمار قرار دهیم می توان نتیجه گرفت که حال مدارس ما در حالت عادی نیز غیر عادی و خراب است. حال استقرار نظام آموزشی جدید و افزایش مقاطع در برخی رشته ها ، مدارس کشور از جمله مازندران را با چالش فضای آموزشی مواجه کرده است که پیش قراول آسیب این فشار هنرستان های استان هستند. در سال تحصیلی جدید حدود 540 هزار دانش آموز در بیش از چهار هزار مدرسه از پیش دبستانی تا متوسطه دوم در مازندران تحصیل می کنند که نسبت به سال گذشته افزایش حدود 2 درصدی دارد.بر اساس آخرین آمار بیش از 16 هزار دانش آموز رشته های فنی به پایه دهم در هنرستان های فنی و حرفه ای و کار و دانش مازندران افزوده شده و تعداد 345 هنرستان مازندران در وضعیتی برای پذیرا شدن پایه دوازدهم و نظام آموزشی جدید به مهر ماه تحصیلی پاگذاشتند که به گفته مدیران هنرستان ها و مسئولان این حوزه در استان، این مدارس با کمبود و مشکلات جدی رو به رو هستند.** انباشت دانش آموز و افت تحصیلیمهسا مرتضوی دانش آموز سال دوم متوسطه می گوید: به خاطر سنگینی فضای کلاس و شلوغی فشار زیادی از لحاظ درسی به بچه ها وارد می شود.وی افزود: کمتر بودن تعداد کلاس ها از ظرفیت دانش آموزان باعث شده تعداد بیشتر از حد ظرفیت در کلاس ها باشند که این مساله علاوه بر گرفتن آرامش از بچه ها باعث شده به معلمان هم فشار وارد شود و فرصت رسیدگی به وضغیت درسی همه بچه های کلاس را نداشته باشند و در این میان فشار بیشتری به بچه های درسخوان کلاس وارد می شود و کمبود انگیزه یا تشویق معلم برای آنها خیلی محسوس است.این دانش آموز گفت: علاوه بر این استفاده از تجهیزات اندک هنرستان برای این حجم دانش آموز کفایت نمی کند و بچه ها با فاصله های زمانی بیشتری و دفعات و ساعات کمتری در هفته امکان استفاده از آزمایشگاه را دارند.وی این رویه را برای دانش آموزان و روند تحصیلی آنها مضر دانست و افزود: این حجم دانش آموز در یک مدرسه در حالی است که مدرسه ما فرسوده است و کلاس ها ظرفیت حد استاندارد دانش آموزان را هم ندارند و تمامی این مشکلات موجب افت تحصیلی بسیاری از بچه ها می شود.** فشردگی فضای آموزشی و کاهش کیفیت آموزش نرگس پاکزاد مدیر یکی از هنرستان های دخترانه شهرستان ساری هم به خبرنگار ایرنا گفت: فشردگی و کاهش فضای آموزشی برای دانش آموزان آن هم در رشته هایی مانند فنی و حرفه ای که نیاز به فعالیت و جنب و جوش دارند ، کیفیت خروجی آموزش را کاهش می دهد. وی هنرستان تحت مدیریت خود را مثال زد و بیان کرد: فلسفه توسعه هنرستان ها، هدایت تحصیلی بچه ها به سمت رشته های کاربردی و افزایش رشته های فنی حرفه ای مهارت آموزی و آموزش عملیاتی به آنان به منظور ورود حرفه ای به جامعه است.پاکزاد افزود: اما تمامی این اهداف در گرو فراهم سازی زیرساخت های لازم برای این نوع آموزش کاربردی است که مهم ترین آنها فضای کافی و محیط مناسب تحصیلی و تجهیزات عملی لازم است که متاسفانه اینها در مازندران فراهم نیست.این مدیر هنرستان گفت: با این شرایط عملا آموزش محصلان هنرستان به کارآمدی علوم و تربیت فارغ التحصیلانی کاربلد منجر نمی شود و بحث کارشناسی شده چندساله هدایت تحصیلی نیز عملا بی فایده و نتیجه به بن بست کشیده می شود.** افزایش 35 درصدی دانش آموزان هنرستانهامعاون آموزش متوسطه آموزش و پرورش مازندران هم گفت: امسال با استقرار پایه دوازدهم در هنرستانهای فنی و حرفه و کار و دانش، 35 درصد به جمعیت هنرستان های مازندران اضافه شد. اسفندیار نظری افزود: امسال 45 هزار دانش آموز در سه سطح در هنرستان های مازندران ثبت نام کردند که بیش از ظرفیت استاندارد این مدارس است. وی بیان کرد: کمبود ظرفیت فضای آموزشی و تجهیزات در حال حاضر مهم ترین دغدغه هنرستان های مازندران و دانش آموزان در حال تحصیل است. معاون آموزش و پرورش مازندران همچنین به ثبت نام 42 درصد از کل دانش آموزان دوره متوسطه دوم در رشته های فنی و حرفه ای و کار و دانش اشاره کرد و گفت: این میزان نشان دهنده حرکت بیشتر دانش آموزان به سوی رشته های مهارتی است که به تبع نیاز به فضا و تجهیزات را الزامی می کند. نظری اظهار داشت: در حال حاضر به دلیل کمبود فضا در استقرار نظام آموزشی جدید، هنرستان ها با تمام ظرفیت در حال فعالیت هستند که منجر به کاهش کیفیت آموزشی می شود اما چاره ای برای آن وجود ندارد.وی تنها راه حل برای جبران کمبود فضای آموزشی با توجه به شرایط کنونی اقتصادی کشور را پای کار آمدن خیرین دانست و افزود: خیرین در احداث و بازسازی مدارس می توانند نقش اساسی ایفا کنند. معاون آموزش و پرورش مازندران همچنین مدیریت صحیح و مناسب مدیران هنرستان ها و مدارس را برای استقرار نظام جدید آموزشی و بهره مندی از تمامی ظرفیت ها ضروری دانست.توسعه هنرستان ها و تحول در نظام آموزشی کشور و پرورش دانش آموزانی که علاوه بر فراگیری دروس و علوم  نظری به صورت هدایت شده به فراگیری علوم کاربردی می پردازند و نیز تحولات دوره ها و مقاطع تحصیلی شاید بتواند به تحول مثبت نظام آموزشی منجر شود اما مهم ترین پیش نیاز آن شرایط فیزیکی است که در حال حاضر مازندران هم چون بسیاری از نقاط کشور از کمبود در این زمینه رنج می برد.آنچه مسلم است در شرایط کنونی و با پیاده سازی برنامه های فعلی آنکه جایش بر روی نیمکت کلاس درس تنگ تر می شود دانش آموزان هستند که مهم ترین مهره های این برنامه ریزی ها محسوب می شوند.  7335/1654            "}