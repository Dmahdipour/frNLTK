{"onTitr":"","titr":" توسعه گردشگری عشایری در اصفهان نیازمند برنامه ریزی است","describe":" اصفهان - ایرنا - گردشگری عشایری در اصفهان یکی از ظرفیتهای رونق اقتصادی است که این بخش می تواند با سرمایه گذاری و برنامه ریزی اصولی به یکی از کانونهای بزرگ گردشگری در استان تبدیل و سبب جذب گردشگران داخلی و خارجی شود.", "text":"به گزارش ایرنا، عشایر اصفهان به عنوان یک جامعه پویا و مولد، نقش انکارناپذیری در جغرافیای استان داشته و به خاطر دارا بودن ویژگی های خاص علاوه بر مباحث اقتصادی ، از غنای فرهنگی بیشتری برخوردار بوده اند.جاذبه های مختلف و متنوع محیطی، چشم اندازهای زیبا ، نوع زندگی (کوچ)، صنایع دستی، تولیدات لبنی و مجموع جاذبه های فرهنگی، هنری، اجتماعی و اقتصادی عشایر در یک مکان، دارای جایگاه ویژه ای برای جذب گردشگران است.برخی از کارشناسان بر این باورند که برای حفظ فرهنگ جامعه عشایری اصفهان و ایجاد منبع در آمد پایدار برای آنان ، دهکده گردشگری عشایر را باید در استان اصفهان راه اندازی کرد.در شهرهای بویین میاندشت، فریدن و چادگان واقع در غرب استان 27 هزار نفر عشایر ایل بختیاری و در سمیرم، دهاقان و شهرضا در شمال استان 24 هزار نفر از ایل قشقایی و محمدآباد و نصرآباد در شرق اصفهان سه هزار نفر عشایر از طایفه عرب جرقویه سکونت دارند.مناطق عشایری استان اصفهان بستر مناسب برای توسعه گردشگری است که  به گفته مسوولان امر برای تحقق این مهم 40 منطقه شناسایی شده و در 2 سال آینده به منطقه و کمپ گردشگری انتخاب و به کانون توجه گردشگران ایرانی و خارجی تبدیل خواهد شد.مدیرکل امور عشایر اصفهان به ضرورت توجه بیشتر به گردشگری مناطق عشایری با مشارکت سازمان میراث فرهنگی، گردشگری و صنایع دستی اشاره کرد و گفت : تفاهمنامه ای در این راستا منعقد شد تا بتوان توسعه این بخش را روز افزون کرد. مختار اسفندیاری روز شنبه در گفت و گو با ایرنا افزود : تنوع آب و هوایی و زندگی منحصر به فرد عشایر از جمله ویژگی هایی است که بر مبنای آن گردشگران به حضور در مناطق زندگی آنان ترغیب می شوند که تحقق آن مستلزم حمایت و تبلیغات مناسب است. وی اظهارداشت : بومگردی در مناطق عشایر در کنار کار اصلی این قشر جامعه می تواند به درآمدزایی بیشتر برای آنان تبدیل شود.به گفته وی 40 نقطه عشایری این استان برای تبدیل به منطقه و کمپ گردشگری انتخاب و در 2 سال آینده به کانون توجه گردشگران ایرانی و خارجی تبدیل خواهد شد.وی ادامه داد : این مناطق در شهرستان های عشایرنشین استان از جمله سمیرم، فریدونشهر، چادگان، دهاقان، شهرضا و اصفهان قرار دارد و از حیث آب و هوایی مناطقی زیبا و جذاب به شمار می رود که خود برای حضور گردشگران جذابیت های زیادی ایجاد می کند.اسفندیاری هزینه تجهیز و راه اندازی هر یک از این مناطق گردشگری را بین 500 تا یک میلیارد ریال تخمین زد و گفت : بخش عمده این هزینه از سوی خود عشایر به عنوان سرمایه گذار بخش خصوصی تامین می شود.مدیرکل امور عشایر اصفهان اضافه کرد : اقامتگاه، کارگاه و نمایشگاه صنایع دستی در سیاه چادر، عرضه محصولات فرهنگی بومی، لبنیات سنتی و گوشت ارگانیک این مناطق و کمپ های گردشگری را تشکیل می دهد.وی مشارکت عشایر در صنعت گردشگری را یکی از بهترین راهکارها برای کاهش آسیب های خشکسالی ذکر کرد و ادامه داد : البته در این طرح، آموزش و تسهیلات بانکی نقش ویژه ای دارد تا بهره وری و کارایی چنین طرح هایی افزایش یابد و رضایت مشتریان و گردشگران را در پی داشته باشد.این مسوول به اهمیت راه اندازی چنین مناطق و کمپ هایی در خود کلانشهر تاریخی اصفهان اشاره کرد و یادآور شد : بر همین اساس به شهرداری بر واگذاری دو زمین در پارک های صفه و ناژوان درخواست داده ایم که تاکنون پذیرفته نشده است.اسفندیاری به تولیدات عشایر استان اصفهان از جمله صنایع دستی اشاره و اضافه کرد : عشایر این خطه سالانه 30 تا 35 هزار متر مربع انواع فرش، جاجیم، گلیم، کیف و محصولاتی از این دست تولید می کنند.وی به ضرورت بازارپسند بودن تولیدات صنایع دستی اشاره کرد و افزود : به منظور ارتقای سطح کیفی این صنایع قصد داریم دوره های آموزشی برای عشایر استان برگزار کنیم تا فروش محصولات آنان تسهیل شود و از حیث درآمدزایی برای عشایر سودآوری بیشتری داشته باشد.به گفته مدیرکل امور عشایر اصفهان، جامعه عشایری این خطه سالانه بالغ بر 10 هزار تن گوشت قرمز یعنی 28 درصد مایحتاج این منطقه را تولید می کنند.6020/6026/            "}