{"onTitr":"","titr":" گود زورخانه مه ولات در خاموشی به سر می برد","describe":" تربت حیدریه - ایرنا- نداشتن برق و خاموشی گود زورخانه تازه افتتاح شده شهر فیض آباد شهرستان مه ولات صدای مسئول و ورزشکاران این رشته را در آورده است.", "text":"مسئول هیات ورزشهای زورخانه ای شهرستان مه ولات روز پنجشنبه به خبرنگار ایرنا گفت: ساخت گود زورخانه فاتح خیبر شهر فیض آباد که 15سال پیش آغاز شده بود امسال به اتمام رسید و با تلاشهای دولت تدبیر و امید طی هفته دولت مورد بهره برداری قرار گرفت.محمد رضا فیض افزود: این گود زورخانه سه شب پس از افتتاح در خاموشی فرورفت و اینک از امکانات آب، برق و گاز بی بهره است.وی اظهار داشت: سالنی که پیش از این ورزشکاران در آن تمرین می کردند اجاره ای بود که واگذار شد و اینک ورزشکاران هر شب در گود تازه افتتاح شده و در تاریکی ورزش می کنند. وی گفت: مکانی برای این ورزش در شهرستان وجود ندارد و سالن تازه ساز شهر نیز با مشکلاتی همچون نبود آب و برق و بوی رنگ مواجه است و  قطع سیستم تهویه ورزشکاران را آزرده خاطر نموده است. حاج اصغر نوروز زاده ورزشکار پیشکسوت باستانی کار فیض آباد به خبرنگار ایرنا گفت: هر شب در تاریکی ورزش می کنیم لذا از مسئولین درخواست می کنم پیگیر نصب کنتور برق و دیگر امتیازات این سالن باشند.یوسفیان دیگر باستانی کار این شهر نیز به خبرنگار ایرنا گفت: سالن افتتاح شده باکیفیت و مطلوب است ولی نداشتن آب، برق و گاز فعالیت باستانی کاران را مختل نموده که انتظار می رود مسئولین پیگیر رفع مشکل باستانی کاران شوند.سید مجید کمالی که مدت 2 ماه است مسئولیت اداره ورزش و جوانان شهرستان مه ولات را بر عهده گرفته به خبرنگار ایرنا گفت: پیگیر امتیاز برق گود زورخانه شهر فیض آباد هستیم که امید است مشکل برق این سالن تا 2 هفته دیگر برطرف گردد و امتیازات آب و گاز نیز پس از جذب اعتبار اخذ خواهد شد.گود زورخانه شهر فیض آباد با هزینه هفت میلیارد ریال به همت دولت تدبیر و امید طی هفته دولت امسال به بهره برداری رسید.فیض آباد، مرکز شهرستان 50 هزار نفری مه ولات در 207 کیلومتری مشهد قرار دارد. 9878 / 6053            "}