{"onTitr":"","titr":" یکجانبه گرایی آمریکا در محکمه ظریف","describe":" نیویورک- ایرنا- وزیر امور خارجه جمهوری اسلامی ایران طی یک هفته در حاشیه مجمع عمومی سازمان ملل محکمه ای را در رسانه های بین المللی برپا کرد تا یکجانبه گرایی و اعتماد ناپذیر بودن دولت حاکم آمریکا را بیش از پیش به قضاوت بگذارد.", "text":"به گزارش خبرنگار  ایرنا، با آغاز شدن زمزمه های دوره جدید مجمع عمومی سازمان ملل متحد و همزمانی آن با ریاست آمریکا بر شورای امنیت، افکار عمومی داخلی و خارجی مترصد چگونگی حضور هیات ایرانی و ترکیب آن شدند.بسیاری از خبرنگاران با مراجعه به دفتر ایرنا در سازمان ملل از اینکه آیا حجت الاسلام و المسلمین حسن روحانی رئیس جمهوری ایران برای حضور در این مجمع به نیویورک خواهد آمد یا خیر، می پرسیدند و البته به دنبال برنامه های هیات ایرانی هم بودند تا بتوانند دو سوی جریان واشنگتن-تهران را رصد کنند.درخواست های زیادی برای گفت و گو با رئیس جمهوری و همچنین وزیر امور خارجه ایران ارسال شده بود و در این مجال چند رسانه موفق شدند با دکتر روحانی گفت و گو داشته باشند.با بازگشت رئیس جمهوری به ایران، رفت و آمدهای دیپلماتیک رئیس دستگاه دیپلماسی آغاز شد و محمد جواد ظریف دو روز دیدارهای پیاپی و فشرده با همتایان خود داشت و پس از آن به سوالات مکرر رسانه های مختلف آمریکایی، اروپایی، آسیایی و خاورمیانه ای پاسخ داد.برجام، گفت وگو با آمریکا، سازوکار ویژه اروپا، مسایل منطقه ای، ادعاهای نتانیاهو، پیمان مودت و رای دادگاه لاهه علیه آمریکا مهم ترین موضوعاتی بود که از ظریف پرسیده شد.**الجزیره انگلیسیوی در مصاحبه ای با شبکه الجزیره انگلیسی درباره گفت و گو با آمریکایی ها اظهار داشت: ما آن قدرها هم مشتاق نیستیم که با او (دونالد ترامپ رئیس جمهوری آمریکا) دیدار کنیم زیرا آمریکا یک شریک مذاکراتی قابل اعتماد نیست. وزیر امور خارجه با اشاره به خروج آمریکا از پیمان مودت 1955(1334) افزود: آنها همیشه می گفتند که خواهان یک پیمان با ایران هستند. حالا به تازگی از تنها پیمانی که با آمریکا داشتیم خارج شدند و دیوان بین المللی دادگستری علیه آنها رای داد. این نشان می دهد که با این رئیس جمهوری و این دولت درباره هر چیزی مذاکره کنید، آنها به آن پایبند نخواهند بود. ظریف در پاسخ به این پرسش مجری که آیا حسن روحانی رئیس جمهوری ایران هرگز با دونالد ترامپ رئیس جمهوری آمریکا طی دو سال آینده دیدار نمی کند، اظهار داشت: در سیاست هرگز نگویید هرگز. اما به نظرم به انجام تغییری جدی در دولت آمریکا نیاز است. وی افزود: از دیدگاه من، گفت و گو مستلزم اعتماد متقابل نیست. گفت و گو معمولا بر مبنای اعتماد متقابل انجام نمی شود اما به احترام متقابل نیاز دارد. احترام متقابل اینگونه شروع می شود که هر یک از طرف ها به خود و امضایش احترام بگذارد. تا زمانی که این را در دولت فعلی آمریکا مشاهده نکنیم، گفت و گو را امری غیرضروری می کند که به هیچ نتیجه مطلوبی منجر نمی شود.وزیر امور خارجه همچنین با تاکید بر اینکه «اگر طرف مقابل نشان دهد که قابل اعتماد است، همیشه می توان به توافق دست یافت» اضافه کرد: بگذارید به شما و رئیس جمهوری ترامپ بگویم که توافق هسته ای بهترین توافقی است که آمریکا می تواند به آن دست پیدا کند؛ بهترین توافقی که ایران می تواند داشته باشد و بهترین توافقی که جامعه جهانی می تواند به آن دست یابد. به معنای آن نیست که این توافق همه آن چیزی را که همه ما می خواهیم، داراست. **توئیترظریف البته پیش از این در صفحه توئیتری خود به اظهارات مایکل پمپئو وزیر خارجه آمریکا مبنی بر خروج از پیمان مودت اینگونه واکنش نشان داد که «آمریکا برجام که توافقی چندجانبه و بخشی از قطعنامه 2231 شورای امنیت است را نقض و ادعا کرده که به دنبال یک  عهدنامه دو جانبه با ایران است.»وی افزود: امروز هم آمریکا از یک &#39; عهدنامه دو جانبه با ایران &#39; پس از این که دیوان بین المللی دادگستری دستور داد به نقض آن عهدنامه - تحریم مردم ایران - خاتمه دهد، خارج شد. رژیم قانون گریز!!وی که از دیپلماسی عمومی در مصاف با شانتاژهای رسانه ای علیه جمهوری اسلامی ایران به خوبی استفاده می کند، در پیام توئیتری دیگری نوشت: «دیوان بین المللی دادگستری دستور داد آمریکا باید به تعهداتی که با تحریم مجدد مردم ایران پس از خروج از برجام نقض کرده متعهد بماند. یک شکست دیگر برای حکومت معتاد به تحریم آمریکا و پیروزی برای حاکمیت قانون». وی تصریح کرد: «ضروری است جامعه بین المللی با یک جانبه گرایی مخرب آمریکا به صورت دست جمعی مقابله کند».  **سی جی تی ان چیندیگر رسانه ای که ظریف با آنها به گفت وگو نشست، شبکه تلویزیونی گلوبال چین بود که درباره تهدیدهای رژیم صهیونیستی و آمریکا علیه ایران تاکید کرد «تهدید، تحریم و فشار هرگز پاسخ نداده است. ایرانی ها به تهدید آلرژی دارند بهتر است با آنها با زبانی غیر از فشار، تهدید و تحریم صحبت شود».وی در مورد انتقادهای آمریکا از نفوذ ایران در عراق، گفت: ما دارای روابط خوب و نفوذ در عراق هستیم اما این به معنای کنترل عراق نیست زیرا آمریکا هم با کشورهای دیگر رابطه خوبی دارد و این را نباید مصداق کنترل ملت های آنها از سوی آمریکا دانست.وزیر خارجه جمهوری اسلامی ایران در بخش دیگری از این مصاحبه به سوالاتی راجع به مناسبات ایران و چین جواب داد و گفت دو کشور دارای روابط بسیار قوی در عرصه های مختلف هستند.ظریف، چین را شریک شماره یک تجاری ایران دانست و گفت که دو کشور به مناسبات و معاملات اقتصادی و تجاری خود ادامه خواهند داد.او گفت به رغم تحریم ها و تهدیدها، روابط دو کشور ایران و چین در طول سال های اخیر گسترش چشمگیری داشته و همچنان رو به رشد است.**بی بی سی انگلیسیمحمد جواد ظریف در گفت و گو با بخش انگلیسی شبکه بی بی سی هم درباره مذاکره با آمریکا به دونالد ترامپ اطمینان داد که او به توافقی بهتر از توافق هسته ای دست نخواهد یافت.وی به اقدامات اروپا برای حفظ برجام هم اشاره کرد و گفت: نخست وزیر می و همین طور رئیس جمهوری مکرون و همه سران (کشورهای) دیگر گفتند که (به توافق هسته ای) متعهد می مانند و متعهدند که شاهد برخورداری ایران از مزایای اقتصادی توافق باشند. وزیر امور خارجه افزود: اروپایی ها شاید تعهداتی فراتر از توقعات دیگران متعهد شدند. سپس این تعهدات سیاسی می باید به ساز و کار تبدیل می شد و معتقدم که این ساز و کارها به وجود خواهند آمد. ظریف ادامه داد: کار بعدی که مهمترین و دشوارترین کار است، این است که ببینیم این ساز و کارها عمل می کنند یا خیر. همگی ما اندکی صبورتر خواهیم بود تا ببینیم چه پیش می آید که این بدان معنا نیست که صبر ما هرگز تمام نخواهد شد.وی در پاسخ به این سوال بی بی سی که راه خروجی هم وجود دارد؟ شما می توانید پیشنهاد رئیس جمهور ترامپ در اجلاس سران با رئیس جمهور روحانی را قبول کنید؟ گفت: روابط بین المللی در مورد عاشق شدن نیست. روابط بین المللی در مورد احترام به تعهدات است.وزیر امور خارجه ایران افزود: آمریکا توافقی را مذاکره کرد. وقتی رئیس جمهوری ترامپ بر سر کار آمد، انقلابی در آمریکا رخ نداد؛ فقط دولت تغییر کرد. توافق هسته ای هم یک توافق شخصی میان من و جان کری یا رئیس جمهوری اوباما و رئیس جمهور روحانی نیست. این یک توافقنامه بین المللی میان هفت کشور و اتحادیه اروپا است که در یکی از قطعنامه های شورای امنیت گنجانده شده است.**نشست چندجانبه گرایی و برجام ظریف علاوه بر پاسخ به سوالات رسانه ها، در نشست چندجانبه گرایی و برجام هم که در سازمان ملل متحد برگزار شد، به پرسش های تعدادی از حاضران هم جواب داد و  روند استفاده آمریکا از تحریم ها را عاملی برای کاهش استفاده از دلار در تجارت های دوجانبه دانست.وی ادامه داد: این رفتار آمریکا باعث از دست رفتن قدرت دلار در نظام مالی بین المللی شده است.وزیر امور خارجه ایران با اشاره به فشارهای متعددی که از آغاز انقلاب اسلامی وارد شده است، افزود: ما از ابتدا این فشارها را تحمل کردیم اما هیچ گاه تهدید را تحمل نخواهیم کرد و به آن پاسخ منفی می دهیم.ظریف ادامه داد: از ابتدای انقلاب تا کنون فشارها هیچ گاه متوقف نشده است و اینکه فشارها ما را به میز مذاکره کشاند، درست نیست. وی درباره احتمال دیدار با رئیس جمهوری فعلی آمریکا هم گفت: تنها یک عکس دو نفره نیست، فرصت یک عکس و یک سند دو صفحه ای چیزی نیست که بتواند مشکل را حل کند.وزیر امور خارجه جمهوری اسلامی ایران اضافه کرد: ما پیش از این یک سند 150 صفحه ای داشتیم، حال ممکن است رئیس جمهوری فعلی آمریکا آن را دوست نداشته باشد اما رسیدن به یک سند دو صفحه ای بسیار آسان است.وی به عادت آمریکا در استفاده از تحریم هم اشاره کرد و گفت: استفاده بیش از حد از قدرت دلار آمریکا باعث کاهش نقش آن در نظام مالی بین الملل شده است.وزیر امور خارجه افزود: آمریکا اکنون کشورها را یکی پس از دیگری تحت فشار قرار می دهد و آن ها را به سمت استفاده از ارزهای خود در تجارت دوجانبه می کشاند، می بینید که کشورها برای تجارت دو جانبه ارزهایی غیر از دلار را انتخاب می کنند و این روند رو به افزایش است.**نیویورکرنشریه آمریکایی «نیویورکر» دیگر رسانه ای بود که ظریف برای انتقال پیام خود، برای بخش دیگری از مخاطبان داخل و خارج آمریکا از آن بهره گرفت و در پاسخ به این سوال که آیا باب دیپلماسی همچنان گشوده است؟ گفت: چشم انداز گفت و گو را مردود نمی دانم منوط به اینکه، شرط لازم قابل اعتماد بودن طرف مقابل، فراهم شود.وزیر امور خارجه با اشاره به فیلم «50 قرار اول» محصول سینمای آمریکا که روایتگر داستان فردی مبتلا به اختلال حافظه است، گفت:ما [برخلاف دنیای سینما] نمی‌توانیم هر بار از اول شروع کنیم. چنین کاری شدنی نیست. روابط باید بنیاد و شالوده مشخصی داشته باشد.ظریف گفت: گزینه از سرگیری برنامه هسته‌ای با مقیاس بزرگتر و سرعت بیشتر همچنان برای ایران معتبر است.** فیس د نیشندیگر شبکه تلویزیونی که برای گفت و گو با وزیر امور خارجه آمریکا به نمایندگی ایران در سازمان ملل آمد، برنامه فیس د نیشن سی بی اس آمریکا بود.ظریف در پاسخ به مجری این برنامه که با پوشش اسلامی حضور یافته بود، گزینه از سرگیری وسیعتر و سریعتر برنامه هسته ای را همچنان معتبر دانست و افزود: علت اینکه ایران هنوز به سراغ این گزینه نرفته این است که اروپایی ها در حال همکاری با ما بوده اند و تلاش می کنند که ایران همچنان به منافع اقتصادی مورد توافق برسد. وی تصریح کرد: ما با اروپایی ها همکاری خواهیم کرد.وزیر امور خارجه ایران به سئوال خبرنگار در مورد اینکه آیا ایران در فعالیت های هسته ای از زمان خروج ترامپ تغییری داشته یا نه پاسخ منفی داد و گفت ایران هنوز خارج از چارچوب برجام فعالیتی نداشته است. ظریف افزود: آمریکا از کشورها می خواهد که قانون بین الملل را زیر پا بگذارند و به کشورها و شرکت ها می گوید اگر به قانون احترام بگذارند مجازات خواهند شد. این کار احتمالا بی سابقه است. حتی برای یک زورگو در شهر هم بی سابقه است که به کلانتری شهر برود و بگوید اگر شما مانع دزدی افراد شوید مجازاتتان می کنم.**دیدار با جمعی از روزنامه نگاران از دیگر برنامه های وزیر امور خارجه در هفته پس از بازگشت رئیس جمهوری به ایران، دیدار با تنی چند از روزنامه نگاران آمریکایی اعم از نیویورک تایمز و واشنگتن پست بود.نیویورک تایمز در خبر مربوط به این دیدار نوشت: ظریف گفت که تهران به انعقاد توافقی برای فروش نفت به کشورهای اروپایی به رغم تهدیدهای آمریکا در زمینه تحریم کشورهای طرف معامله با ایران، نزدیک می شود. این روزنامه نتیجه می گیرد: چنانچه این توافق به ثمر نشیند، آشکارترین اختلاف بین دونالد ترامپ رئیس جمهوری آمریکا و متحدان اروپایی اش را که با تصمیم وی برای خروج از برجام مخالفت کرده اند، رقم می خورد. برخی از این کشورها در مقابل ترامپ که روز چهارشنبه هفته گذشته ریاست نشست شورای امنیت سازمان ملل با محوریت تسلیحات کشتار جمعی را برعهده داشت، ایستادند. این کشورها مدعی شدند که وی بهترین شانس پیش روی جهان برای بازداشتن ایران از دستیابی به سلاح هسته ای در سال های آتی را به هدر داده است.نیویورک تایمز نوشت: ظریف در جریان یک ساعت گفت و گو با خبرنگاران در مقایسه با ماه های اخیر، به نظر خوش بین تر می آمد در این مورد که می تواند متحدان سنتی آمریکا را به سوی شکست تلاش های ترامپ برای محروم کردن ایران از درآمدهای (نفتی اش)، سوق دهد. این روزنامه آمریکایی مدعی شد که ظریف از شور و اشتیاق برخی از متحدان (آمریکا) برای واکنش نشان دادن به آنچه زورگویی واشنگتن برای قطع روابط با ایران به صرف تصمیم ترامپ برای خروج از توافق هسته ای می نامند، بهره برداری می کند.**سی ان ان وزیر امور خارجه ایران با فرید زکریا در شبکه خبری سی ان ان هم گفت و گو کرد و با اشاره به بدعهدی دولت ترامپ و خروج از توافقی که کشورش امضا کرده بود، گفت: دولت ترامپ قابل اعتماد نیست و وقتمان را برای مذاکره با آمریکا تلف نمی کنیم.ظریف به جریان ضد ایرانی کاخ سفید و ارتباط آنها با گروهک های تروریستی هم اشاره کرد و با بیان اینکه بولتون مشاور امنیت ملی ترامپ سخنران حقوق بگیر و پای ثابت نشست های منافقین است و رودی جولیانی وکیل ترامپ نیز امسال در همایش آنان شرکت کرد، اضافه کرد: لذا ما از این فعالیت ها نتیجه می گیریم این دولت (ترامپ) به صورت غیرعادی رفتار می کند، با تروریست هایی گفت و گو می کند که تا 2012 در فهرست تروریسم شناسایی شده از سوی آمریکا بوده اند و آنان به ایجاد تهدید علیه شهروندان ایرانی ادامه می دهند.ظریف همچنین گفت: دوستان و متحدان آنان در مرزها در حال انجام عملیات هستند. نه تنها منافقین بلکه گروه هایی که از سوی عربستان سعودی حمایت می شوند. در واقع متاسفانه می بینیم که عربستان سعودی پرداخت حقوق بیشتر به این گروه ها را مشروط به انجام عملیات کرده است.**سی بی اسنخست وزیر رژیم صهیونیستی که از فرصت مجمع عمومی سازمان ملل برای ارائه اباطیل خود و تداوم دروغگویی ها استفاده می کند، واکنش ظریف را در گفت وگو با شبکه سی.بی.اس به همراه داشت.وزیر امور خارجه ایران گفت: او از سال 1992 به ایران اتهام می زند. او در سال 1992 می گفت که ما (ایران) تا پنج سال دیگر ساخت یک بمب را به اتمام می رسانیم. در سال 1996 همچنان می گفت تا پنج سال دیگر. او حتی در کنگره آمریکا گفت که ایران به ساخت یک بمب اتمی نزدیک شده است. ظریف افزود: اگر او نگران برنامه هسته ای ایران است، بهترین راه برای کسب اطمینان درباره آن، توافقی است که او سعی کرده، آن را تضعیف کند. زیرا برجام اجازه بازرسی های سرزده ای را که در دنیا انجام می شود، به آژانس بین المللی انرژی اتمی می دهد. ایران بازرسی های سرزده را پذیرفت زیرا چیزی برای پنهان کردن نداشت. وی تاکید کرد: اتهاماتی که نتانیاهو پیشتر مطرح کرده بود، توسط آژانس بین المللی انرژی اتمی بررسی و رد شده است. او صرفا به دنبال ابهام افکنی است. وزیر خارجه ایران ادامه داد: به یاد دارید، او چند هفته پیش کنار دیمونا که کارخانه بمب سازی اسرائیل است، ایستاد و ایران را تهدید به نابودی کرد. او حالا می گوید که ایران آنها را به نابودی تهدید می کند. این ها یاوه گویی و پوچ است. او پیشتر در اشتباه بود و در این مورد نیز اشتباه می کند. **المانیتورظریف به پرسش های تارنمای المانیتور هم پاسخ داد و درباره رفتار کاخ سفید نشینان گفت «وسواس فکری» دولت «دونالد ترامپ» رئیس جمهوری آمریکا در قبال ایران در سراسر منطقه تاثیر عکس داشته است.وی افزود: من فکر می کنم که مسیر سیاست آمریکا در سراسر منطقه بسیار متمرکز بر وسواس فکری آنها در قبال ایران است که در لبنان نتیجه عکس داده، در سوریه نتیجه عکس داده و در عراق نتیجه عکس داده است و در دیگر مناطق هم نتیجه عکس خواهد داشت.وزیر امور خارجه ایران درباره سازوکارهای ویژه اروپا برای تامین منافع اقتصادی ایران در برجام هم اینگونه اظهار نظر کرد: این (سازوکار) به طور کامل راضی کننده نیست اما می تواند منافع ملموسی برای ایران داشته باشد. باید منتظر بمانیم تا ببینیم چه خواهد شد. ساز و کار ویژه اروپا پس از آن مطرح شد که ظریف و گروه 1+4 در نشستی به ریاست فدریکا موگرینی هماهنگ کننده سیاست خارجی اروپا درباره راه های حفظ برنامه جامع اقدام مشترک (برجام) به تبادل نظر پرداختند.این نشست در محل سازمان ملل متحد و یک روز پیش از سخنرانی دونالد ترامپ در مجمع عمومی و دو روز پیش از برگزاری نشست شورای امنیت به ریاست وی که در هیاهوی خود مساله اصلی آن را ایران دانسته بود، برگزار شد.تصمیم اتحادیه اروپا و گروه 1+4 به خوبی نشان داد که جهان تصمیم گرفته است در هفتاد و سومین مجمع عمومی سازمان ملل متحد در برابر یکجانبه گرایی و ناسیونالیسم ترامپ ایستادگی کند و از هر تلاشی برای مقابله با آن فروگذار نکند.ظریف هم با بهره گیری از این فضا، یک هفته در شبکه های مختلف خبری حضور یافت و ضمن تشریح دیدگاه ها و مواضع جمهوری اسلامی ایران، دولت ترامپ را غیرقابل اعتماد دانست که تنها به دنبال کارهای نمایشی هستند.اروپام**1429**1485            "}