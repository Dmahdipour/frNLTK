{"onTitr":"","titr":" نقش واحدهای صنفی در ثبات و آرامش بازار برجسته است","describe":" قزوین – ایرنا – رییس سازمان صنعت، معدن و تجارت قزوین گفت: همواره واحدهای صنفی نقش موثری در ثبات و آرامش بازار داشته اند و باید از همکاری و همراهی آنها در این زمینه قدردانی کرد.", "text":"به گزارش ایرنا علی پرزحمت روز پنجشنبه در ششمین جلسه کمیسیون نظارت بر سازمانهای صنفی شهرستان قزوین با تبریک هفته نیروی انتظامی افزود: باید از زحمات نیروهای اداره اماکن که با همکاری و همراهی خود به تثبیت آرامش در بازار کمک می کنند تشکر کرد.وی خاطر نشان کرد: متاسفانه بسیاری از سودجویان و زیاده خواهان با سوء استفاده از نوسانات ارزی به دنبال اخلال در بازار بودند که با همکاری خوب واحدهای صنفی بسیاری از برنامه های آنها نقش برآب شد.این مسئول گفت: اصناف همواره از اول انقلاب تاکنون با همراهی و همکاری خود جلوی سوء استفاده دشمنان و زیاده خواهان را گرفته اند که جای قدردانی و تجلیل دارد.پرزحمت با بیان اینکه باید واحدهای صنفی مجوز لازم را برای ارایه خدمات داشته باشند ادامه داد: براساس رای و نظر دبیرخانه هیات عالی نظارت، همه واحدهای ارایه دهنده خدمات باید برای فعالیت خود مجوز مربوط را دریافت کنند در غیر این صورت طبق قانون جلوی فعالیت آنها گرفته خواهد شد.بیش از 35 هزار واحد صنفی دارای پروانه کسب در استان قزوین فعالیت دارند.6101            "}