{"onTitr":" نماینده مجلس:    ","titr":" راهی جز وحدت و همدلی برای رفع مشکلات وجود ندارد","describe":" بیرجند - ایرنا - نماینده مردم بیرجند، خوسف و درمیان در مجلس شورای اسلامی گفت: در حال حاضر راه دیگری جز وحدت و همدلی برای رفع مشکلات وجود ندارد و همه باید به تقویت وحدت در کشور کمک کنیم.", "text":"حجت الاسلام سید محمدباقر عبادی روز پنجشنبه در گفت و گو با خبرنگار ایرنا افزود: در شرایط کنونی که دشمنان ما مثل آمریکا، رژیم غاصب صهیونیستی، آل سعود و غیره با هم متحد شده و عزت، استقلال و عظمت ما را نشانه گرفته اند همه با حفظ وحدت خود به دولت برای پیشبرد امور کمک کنند. وی تصریح کرد: همه سلایق و گروه های سیاسی در کشور و آحاد ملت باید تلاش کنیم تا دولت بتواند مشکلات مختلف را به خوبی مدیریت و اداره کند. نماینده مردم بیرجند، خوسف و درمیان در مجلس شورای اسلامی گفت: مردم بزرگ ایران با وجود همه کمبودها شرایط کشور را درک کرده و صبوری می کنند و ما مسئولان هم باید از مردم درس بگیریم. وی افزود: البته ممکن است عده ای منافع ملی را نادیده بگیرند و با احتکار و دلالی ارز و موارد دیگر برای کشور مشکل ایجاد کنند لذا نباید منافع ملی را فدای منافع شخصی و گروهی کنیم. عبادی اظهار داشت: وقتی دلار را با ریال خریداری می کنیم به خود و کشورمان آسیب وارد می کنیم و این اقدام در چارچوب نقشه آمریکا است. وی گفت: وقتی فردی به یک ماده غذایی نیاز دارد و چندین کالا از این نوع خریداری می کند این همان بازی در نقشه دشمن است و شبکه های معاند نظام مقدس جمهوری اسلامی در این ایام مردم را به احتکار و انباشت کالا در خانه دعوت می کردند. نماینده مردم بیرجند، خوسف و درمیان در مجلس شورای اسلامی افزود: موضوع تحریم ها که مجدد مطرح شد مقداری پس لرزه به دلیل فضای روانی دشمن دارد اما تا چند ماه آینده آرامش اقتصادی به فضای کشور باز می گردد و فراز و نشیب های ارزی که در چند ماه قبل ایجاد شد، با تدبیر مردم و مسئولان ادامه نمی یابد. وی تاکید کرد: باید با همدلی و همزبانی، حفظ وحدت بین مردم و مسئولان و برنامه ریزی صحیح، مشکلات را مدیریت کنیم و در نهایت این ترامپ است که از کاری که انجام داده، پشیمان می شود. وی گفت: حفظ تحریم ها برای آمریکا اقدامی سخت و پرهزینه است و به لحاظ اقتصادی هم برایش مشکل ایجاد می شود بنابراین این تحریم ها در میان مدت ادامه نمی یابد. حجت الاسلام عبادی افزود: مردم ایران با تمامی کوتاهی هایی که ممکن است عده ای از مسئولان داشته باشند، بسیار هوشمند هستند و نقشه دشمن را به درستی شناسایی و خنثی می کنند. وی بیان کرد: دستگاه های فرهنگی باید روحیه ایثار، از خودگذشتگی و اخلاص دوران دفاع مقدس و دهه 60 را ترویج و مسئولان هم خودشان به این شکل رفتار کنند در این صورت مردم هم پیروی می کنند. عضو کمیسیون آموزش و تحقیقات مجلس شورای اسلامی گفت: هر وقت خطرات جدی شود روحیه ایثار و ازخودگذشتگی در جامعه ظهور و بروز می کند و در حادثه تروریستی اهواز یک سرباز خود را سپر کودک می کند که نشان از روحیه ایثار و فداکاری ملت ایران دارد. 7559*3028            "}