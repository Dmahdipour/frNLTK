{"onTitr":"","titr":" 490 بهره بردار کردستانی مشغول برداشت انار شدند","describe":" سنندج - ایرنا - مدیر امور باغبانی سازمان جهاد کشاورزی کردستان گفت: 490 بهره بردار با آغاز فصل برداشت انار، مشغول استحصال این محصول از باغات خود شدند.", "text":"زاهد حاجی میرزایی روز دوشنبه در گفت و گو با خبرنگار ایرنا با بیان اینکه در این استان 478 هکتار انارستان وجود دارد، اظهار داشت: پیش بینی می شود پنج هزار و 470 تن انار برداشت شود.وی افزود: بهره برداران همه ساله از 15 مهر تا اواخر آبان در شهرستان های سروآباد، کامیاران و بانه اقدام به برداشت این محصول می کنند که در سال جاری تعداد بهره برداران انار این استان بر اساس آمار سامانه پهنه بندی حدود 490 نفر برآورد شده است.مدیر امور باغبانی سازمان جهاد کشاورزی کردستان یادآور شد: حدود 100 هکتار از انارستان های این استان به تازگی احداث شده و برنامه سازمان جهاد کشاورزی توسعه سالانه بیش از 30 هکتار انارستان است.وی تاکید کرد: انارستان های کردستان بیشتر در مناطق گرمسیری که دارای بیش از پنج ماه گرم و تابستان های طولانی هستند، احداث شده است.میرزایی گفت: کشت انار در سطوح شیبدار و کوهستانی استان کردستان سابقه دیرینه ای دارد و 80 درصد انار تولید شده استان به صورت تازه خوری مصرف می شود.به گزارش ایرنا، منطقه هورامان شهرستان سروآباد از لحاظ سطح باغات و میزان تولید سالانه انار رتبه اول استان کردستان را به خود اختصاص داده و بیشترین باغات انار و تمرکز این محصول در روستاهای ژیوار، بلبر، سلین و ناو در این منطقه است.امروزه تحقیقات زیادی درباره خواص انار و ترکیبات موجود در آن انجام شده که موید اثرات مفید این میوه در پیشگیری و درمان بسیاری از بیماری هاست و از سوی دیگر به علت وجود ترکیبات دارویی حتی از پوست آن در صنایع داروسازی استفاده می شود.این استان 70 هزار بهره بردار باغی دارد و پیش بینی می شود امسال بیش از 300 هزار تُن انواع محصولات باغی در آنها تولید شود.کردستان با داشتن بیش از یک میلیون و 110 هزار هکتار زمین قابل کشت مرغوب و مستعد یکی از قطب های تولید محصولات کشاورزی است بطوریکه باغداران استان با تولید سالانه بیش از 45 هزار تُن انگور دیم رتبه دوم کشور را به خود اختصاص داده اند و سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است.استان کردستان یکی از قطب های تولید محصولات کشاورزی بویژه گندم در غرب کشور به شمار می رود که امسال توانست در جایگاه دوم کشوری در زمینه خرید تضمینی این محصول قرار گیرد.میانگین سالانه بارش باران در استان کردستان بیش از 540 میلیمتر است که این مقدار 2 برابر میانگین کشور است.3034/9102            "}