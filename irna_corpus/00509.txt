{"onTitr":"","titr":" باکو در مورد سفر دو شهردار فرانسه به قره باغ هشدار داد","describe":" باکو -  ایرنا – وزارت امور خارجه جمهوری آذربایجان در خصوص سفر بدون مجوز شهرداران شهرهای «آلفورویل» و «والانس» فرانسه به منطقه قره باغ کوهستانی، به پاریس هشدار داد.", "text":"به گزارش پایگاه خبری 'رپورت' ، «لیلا عبدالله اوا» سخنگوی وزارت امور خارجه  جمهوری آذربایجان، روز جمعه گفت: جمهوری آذربایجان سفر شهرداران دو شهر فرانسه به منطقه قره باغ کوهستانی بدون کسب مجوز از دولت آذربایجان را با قاطعیت محکوم می کند . وی افزود: این اقدام شهرداران فرانسه نقض جدی قوانین بین المللی و جمهوری آذربایجان است و به ترویج فعالیت رژیم تجزیه طلب در بخشی از سرزمین های جمهوری آذربایجان تحت کنترل نیروهای ارمنستان ، کمک می کند . عبدالله اوا، سفر شهرداران دو شهر فرانسه به منطقه قره باغ کوهستانی را خرابکاری عنوان کرد و آن را مغایر با توافق نامه های امضای شده میان جمهوری آذربایجان و فرانسه و نیز قوانین ملی خود این کشور دانست . وی، میانجیگری فرانسه در گروه مینسک سازمان امنیت و همکاری اروپا ویژه حل مناقشه قره باغ را یادآور شد و گفت: این اقدامات به حل مسالمت آمیز مناقشه میان جمهوری آذربایجان و ارمنستان کمک نمی کند . وزارت امور خارجه جمهوری آذربایجان، همچنین از دولت فرانسه خواستار اقدامات لازم در این ارتباط شد . دولت باکو هر گونه سفر اتباع خارجی به منطقه قره باغ کوهستانی بدون هماهنگی با نهادهای رسمی  جمهوری آذربایجان را غیر قانونی و این اشخاص را در فهرست عناصر نامطلوب قرار می دهد  . مناقشه میان جمهوری آذربایجان و ارمنستان بر سر قره باغ کوهستانی در سال 1988 میلادی آغاز و در سال 1992 به درگیری نظامی تبدیل شد. در نتیجه این مناقشه منطقه قره باغ کوهستانی جمهوری آذربایجان و هفت شهرستان همجوار آن تحت اشغال نیروهای ارمنستان درآمد . در ماه مه 1994 (اردیبهشت 1373) میان طرفین مناقشه رژیم آتش بس برقرار شد و میانجیگری بین المللی گروه مینسک سازمان امنیت و همکاری اروپا به ریاست مشترک روسیه ، فرانسه و آمریکا برای حل مسالمت آمیز این مناقشه تاکنون ادامه دارد.خاورم ** 337** 1579            "}