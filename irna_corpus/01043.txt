{"onTitr":"","titr":" دغدغه هایی از جنس کودکی","describe":" سنندج - ایرنا - هفته کودک فرصتی شد تا جمعی از کودکان و نوجوانان فعال عضو کانون پرورش فکری با بهمن مرادنیا استاندار کردستان دیدار و با زبانی کودکانه به بیان دغدغه های خود بپردازند.", "text":"به گزارش خبرنگار ایرنا، در پنجمین روز از هفته ملی کودک، کانون پرورش فکری کودکان و نوجوانان کردستان در ابتکاری جالب تعدادی از اعضای فعال کانون متشکل از کودکان و نوجوانان دختر و پسر را به استانداری کردستان آورد تا با استاندار دیدار کنند.در این دیدار که بهمن مرادنیا استاندار کردستان، سهیلا شیخی مدیرکل کانون پرورش فکری کودکان و نوجوانان، علی مفاخری مدیرکل حوزه استاندار و جمعی از مربیان کانون و خبرنگاران رسانه ها حضور داشتند، کودکان و نوجوانان با زبانی ساده و کودکانه دغدغه ها و مشکلات خود را مطرح کردند.در ابتدای جلسه وقتی از بچه ها خواسته شد دغدغه هایشان را با استاندار در میان بگذارند هیچ کس حاضر نمی شد و به نوعی جو محیط و حضور در مقابل عالی ترین مقام اجرایی استان بر روی آنان تاثیر گذاشته بود، شاید هم به قول معروف هنوز یخشان آب نشده بود.بالاخره با قرائت شعری توسط یکی از کودکان، درد دل های کودکان و نوجوانان سرباز کرد و هر کدام خواسته ای از آقای استاندار داشتند و خواستار توجه بیشتر به کودکان شدند.مهتاب یکی از نوجوانان فعال عضو کانون استان کمبود کتاب در کتابخانه های مراکز را یکی از دغدغه های خود و همسن و سالانش اعلام کرد و گفت: شوق کتابخوانی و نیاز به خواندن در میان ما بسیار زیاد است اما کتاب های موجود جوابگوی این نیازها نیست.وی که از چهار سالگی شروع به کتاب خواندن کرده و به گفته خودش کتاب هایی که تاکنون مطالعه کرده از شمارش خارج است از استاندار کردستان خواست در صورت امکان کتاب هایی با موضوعات مختلف داستانی، درسی و علمی تهیه کرده و در اختیار کانون قرار دهند.آروین نیز که از پنج سالگی عضو کانون است، گفت: در این چند سالی که من در کانون هستم تنها 20 جلد کتاب جدید به کتابخانه های ما اضافه شده و تقریبا کتاب های موجود برای ما تکراری است.سونیا نیز گله مند است که چرا هیچ تندیسی از کودکان در هیچ مکانی از استان نصب نشده و می گوید: در برخی شهرهای کشور تندیس یا نمادی از کودکان در مکان های فرهنگی و تفریحی وجود دارد که این مساله نوعی دلگرمی برای کودکان بوده و توجه مسئولان به آنان را نشان می دهد.صدف اما دغدغه دیگری دارد و آن هم نبود مراکز تفریحی خاص ویژه کودکان و نوجوانان است و معتقد است: پارک کودکی که از آن نام می برند وسایل بازی و تجهیزات زیادی که برای یک کودک لازم است، ندارد، ضمن اینکه یک ماه باز و 2 ماه بسته است.وی گفت: اکنون در سطح شهر سنندج تنها مجتمع تفریحی فامیلی لند وجود دارد که شرایط مالی برخی از خانواده ها اجازه نمی دهد بتوانند کودکانشان را آنجا ببرند.این دختر نوجوان معتقد است: مراکز تفریحی باید به گونه ای باشد که دنیای کودکانه را به آنان هدیه داده و کودکان را از تکنولوژی دور کند در حالیکه تمام وسایل بازی موجود در فامیلی لند مطابق با تکنولوژی جدید و زندگی ماشینی است.وی با بیان اینکه متاسفانه تکنولوژی باعث شده که کودکان و نوجوانان امروز چالاکی خود را از دست بدهند از استاندار خواست وسایل بازی بیشتری را در مراکز فرهنگی و تفریحی سطح شهر ایجاد کنند.یکی از دیگر حاضرین نیز خواستار ایجاد موزه کودک شد و گفت: کودکان در این سن و سال عاشق کشف کردن چیزهای جدید هستند و ما اگر بخواهیم کودکانی نخبه و موفق در آینده داشته باشیم باید زمینه ای فراهم شود که از فضای مجازی دور بمانیم.وی از استاندار کردستان خواست زمینه ای فراهم کند تا کودکانی که بدلیل شرایط مالی نمی توانند عضو کانون شوند نیز بتوانند از امکانات موجود در این مراکز بهره ببرند.استاندار کردستان نیز با تسلیت حادثه جانباختن دنیا ویسی کودک هفت ساله روستای گرماش و تقدیر از نوجوانان و کودکانی که صادقانه در این جلسه دغدغه های خود را مطرح کردند، از مدیرکل کانون پرورش فکری خواست زمینه ای فراهم کند تا کودکان از سایر مراکز و دستگاه های استان از جمله دانشگاه ها، مراکز فنی و حرفه ای نیز بازدید کنند.بهمن مرادنیا همچنین علاقه کودکان و نوجوانان عضو کانون به کتاب و کتابخوانی واینکه فضای مجازی را فضایی ناخوشایند برای این سن می دانند را ستود و مدیرکل کانون خواست کتاب های مورد نیاز را از نمایشگاه بین المللی کتاب تهیه کند.وی با بیان اینکه هزینه کتاب های مورد نظر را تامین خواهد کرد، افزود: در زمینه ایجاد مراکز فرهنگی و تفریحی نیز اقداماتی انجام شده و طی 2 هفته آینده عملیات اجرایی پارک بزرگی به مساحت 150 هکتار در سنندج آغاز خواهد شد.مرادنیا از کودکان و نوجوانان خواست اجازه ندهند کمبود امکانات و فضاهای تفریحی دوران خوش کودکی را از آنان بگیرد و در کنار درس و مطالعه از دوران کودکی خود نیز نهایت استفاده را ببرند.مدیرکل کانون پرورش فکری کودکان و نوجوانان کردستان نیز گفت: کودکان مهمترین سرمایه برای ساخت آینده و اسلاح کمبودهای جامعه است و سرمایه گذاری برای پرورش کودکان سرمایه گذاری برای آینده کشور است.سهیلا شیخی با بیان اینکه جامعه که برای کودکان زمان می گذارد در واقع برای فردای خود برنامه ریزی کرده است، افزود: برنامه ریزی مناسب برای کودکان نیازمند نگاه ویژه از سوی سیاستمداران و تصمیم گیران کشور است و امید می رود این مهم در کشور ما بیشتر مورد توجه قرار گیرد.وی با بیان اینکه در استان کردستان 20 مرکز فرهنگی هنری ثابت وجود دارد، یادآور شد: فعالیت های این مراکز در راستای توسعه کتاب و کتابخوانی و ایجاد انگیزه مطالعه در میان کودکان و نوجوانان است.مدیرکل کانون پرورش فکری کودکان و نوجوانان کردستان با اشاره به کمبود کتابخانه های سیار روستایی اظهار داشت: چهار کتابخانه سیار روستایی آن هم در روستاهای مرزی استان وجود دارد که بسیار کم است و سایر روستاهای ما نیز به این کتابخانه ها نیاز دارند.وی با بیان اینکه کودکان ما در معرض آسیب ها و خطرات فراوانی در جامعه هستند، ابراز امیدواری کرد مسئولان توجه بیشتری به این قشر از جنبه های مختلف داشته باشند.در ادامه این جلسه هدایایی که از سوی کانون پرورش فکری کودکان و نوجوانان تهیه شده بود با دستان استاندار به کودکان و نوجوانان حاضر اهدا شد.از 13 تا 20 مهرماه با عنوان هفته کودک نامگذاری شده است.7348/9102            "}