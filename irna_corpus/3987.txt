{"onTitr":"","titr":" نوسانهای اقتصادی و صنعت ساختمان","describe":" مشهد- ایرنا- صنعت ساختمان سازی یکی از رسته هایی است که اشتغالزایی فراوان داشته و مقوله ای جاذب برای سرمایه های سرگردان است لذا حفظ آن می تواند پاسخگوی بسیاری از نیازهای جامعه باشد اما از مشخصه های بارز و گاه مشکل ساز صنعت ساختمان نوسان قیمت مصالح ساختمانی است.", "text":"اواخر اسفند ماه سال گذشته بازار مسکن در شرف خروج از رکود بود و اندکی صنعت ساختمان سازی رونق گرفت اما در پی نوسانهای اخیر هرچند این موضوع به صورت مستقیم بر این صنعت اثرگذار نبود اما عوامل جانبی متاثر از نوسانات بازار دامن ساختمان سازی را گرفت و دوباره آن را دچار چالش و رکود کرد. خراسان رضوی یکی از استانهای مزیتدار در حوزه صنعت ساختمان سازی به خاطر دسترسی آسان به معادن مصالحی مانند سیمان، شن، ماسه و دیگر اقلام است و به طبع نباید از این حیث دچار مشکل باشد اما نوسانهای اقتصادی هزینه های تامین مصالح ساختمانی را افزایش داد و در نهایت منجر به رکود دوباره صنعت ساختمان شد. * گرانی مصالح ساختمانی نایب رئیس اتحادیه صنف فروشندگان مصالح ساختمانی مشهد به خبرنگار ایرنا گفت: خراسان رضوی دارای بهترین معادن در حوزه مصالح ساختمانی است اما هزینه های جانبی تامین مصالح ساختمانی برای صنعت ساختمان افزایش یافته است. پیمان حریمی افزود: در نتیجه تغییر نرخ ارز قیمت سیمان 25 درصد، شن و ماسه 50 درصد و گچ 60 درصد افزایش یافت. وی اظهار داشت: به دلیل کمبود نقدینگی و نداشتن کیسه های خالی که وارداتی هستند، کارخانه گچ رباط سفید در شهرستان تربت حیدریه به اندازه نصف ظرفیت خود تولید دارد. او گفت: به دلیل کمبود تولید گچ در خراسان رضوی، استان سمنان تامین گچ این منطقه را برعهده گرفته و بازار را از آن خود کرده است. نایب رئیس اتحادیه صنف فروشندگان مصالح ساختمانی مشهد افزود: پیش از نوسانات اخیر هر کیسه 40 کیلویی گچ برای مصرف کننده 21 هزار ریال هزینه داشت اما اینک به دلیل افزایش کرایه کامیون هر کیسه 40 کیلویی گچ برای مصرف کننده 40 هزار ریال هزینه دارد. حریمی اظهار داشت: قیمت ماسه نیز متاثر از افزایش کرایه حمل از هر تن 120 هزار ریال به هر تن 220 هزار ریال رسیده است. وی گفت: خراسان رضوی مشکلی در تامین سیمان ندارد بگونه ای که هم اکنون دو کارخانه در سبزوار، یک کارخانه در مشهد، یک کارخانه در تربت حیدریه و یک کارخانه در فریمان نیاز استان را به این ماده تامین می کنند اما به دلیل کمبود کیسه برای بسته بندی سیمان و همچنین افزایش کرایه حمل، سیمان نیز در چند ماه اخیر افزایش قیمت قابل توجهی داشته است. وی افزود: در چند سال اخیر به دلیل رکود این صنعت 300 عضو اتحادیه مصالح فروشان پروانه کسب خود را باطل کردند و افزایش اخیر قیمت مصالح ساختمانی نیز تاثیر بسیار بر کاهش ساختمان سازی در مشهد داشت و موجب تشدید رکود در این بخش شد. * افزایش قیمت آهن رئیس اتحادیه صنف آهن آلات و صنایع پروفیل مشهد نیز به خبرنگار ایرنا گفت: قیمت آهن از ابتدای امسال تاکنون 50 درصد افزایش داشته و این رشد ناشی از تقاضاهای غیرواقعی در بازار بوده است. محمد طیرانی افزود: چند ماه پیش همزمان با افزایش اندک قیمتها برخی که در حال ساختمان سازی بودند نگران از رشد قیمت نسبت به خرید آهن بیش از نیاز خود اقدام کردند. وی اظهار داشت: خرید بیش از حد آهن از سوی عده ای باعث شد کارخانه ها نتوانند به اندازه تقاضا آهن توزیع کنند که این امر منجر به کمبود آهن و گرانی بیش از حد انتظار آن شد. او گفت: این در شرایطی است که صنعت ساختمان دچار رکود بوده و حتی آهن مورد نیاز در داخل کشور تامین می شود. به نظر می رسد با کاهش قیمت دلار بازار آهن نیز به تعادل رسیده و قیمت آن کاهش یابد. * افزایش هزینه ساخت و ساز عضو هیات مدیره انجمن صنفی انبوه سازان خراسان رضوی هم به خبرنگار ایرنا گفت: نوسانات بازار در پاره ای از اقلام مرتبط با صنعت ساختمان از جمله مصالح ساختمانی ارتباط مستقیم داشته و موجب افزایش قیمت آنها شده است.  غلامعلی صناعی افزود: از ابتدای امسال تاکنون قیمت آهن آلات، سیمان و گچ، کاشی و سرامیک، سیم و کابل برق، آلومینیم و برخی دیگر از مصالح ساختمانی که همه آنها در داخل کشور تولید می شود افزایش قیمت بسیار داشته و در پاره ای موارد توزیع کنندگان این اقلام از عرضه آن در بازار خودداری کردند. وی اظهار داشت: قیمت اقلام چوبی داخل ساختمان و کابینت نیز که وارداتی است و با نرخ ارز ارتباط مستقیم دارد، از ابتدای امسال تاکنون افزایش داشته و به دلیل افزایش هزینه زندگی، دستمزدهای کارگری و کارهای جانبی ساختمان مانند جوشکاری و امثال آن نیز افزایش قابل توجهی داشته است. او گفت: در مجموع هزینه تمام شده یک ساختمان از ابتدای امسال تاکنون در خراسان رضوی 60 تا 120 درصد و به طور متوسط هزینه ساخت هر مترمربع 70 درصد افزایش یافته است. عضو هیات مدیره انجمن صنفی انبوه سازان خراسان رضوی افزود: در شرایطی این گرانی اتفاق افتاد که صنعت ساختمان سازی در خراسان رضوی از اواخر سال گذشته در حال خروج از رکود بوده و اندک اندک پا به عرصه رونق گذاشته بود. صناعی اظهار داشت: قبل از نوسانات نرخ ارز، عرضه و تقاضا در بازار معاملات مسکن خراسان رضوی رو به رشد بود و در شهر مشهد تحرکاتی را در صنعت ساختمان و خروج آن از رکود نسبت به سالهای 95 و 96 شاهد بودیم. وی گفت: با توجه به رونق نسبی در معاملات مسکن و صنعت ساختمان که از ابتدای امسال در خراسان رضوی بوجود آمد، قیمت زمین نیز یکباره افزایش قابل ملاحظه ای داشت. وی افزود: تغییر نرخ ارز و افزایش هزینه های ساختمان سازی در خراسان رضوی باعث شد که این صنعت دوباره وارد رکود شود و سازندگان کار خود را به صورت موقت متوقف کرده اند و در انتظار ایجاد ثبات در بازار هستند. عضو هیات مدیره انجمن صنفی انبوه سازان خراسان رضوی ادامه داد: ساخت یک ساختمان دو سال به طول می انجامد و سازنده در انتهای دوره ساخت انتظار رونق نسبی در بازار را دارد لذا اگر زمان خواب سرمایه در صنعت ساختمان سازی طولانی شود حالت رکود بر این صنعت غلبه خواهد کرد. * تاثیر روانی نوسانات بر بازار مسکن رئیس اتحادیه صنف مشاوران معاملات املاک مشهد نیز به خبرنگار ایرنا گفت: بعد از نوسانات اخیر معاملات مسکن به دلیل بی ثباتی بازار، افزایش قیمت مسکن، بلاتکلیفی خریدار و فروشنده در شهر مشهد، کاهش چشمگیر یافت. علی مرادزاده افزود: قیمت مسکن در مشهد طی نیمه نخست امسال نسبت به مدت مشابه پارسال به طور میانگین 20 تا 30 درصد افزایش یافت و در برخی مناطق نوساز مانند الهیه به بیش از 30 درصد رسید. وی اظهار داشت: تسهیلات مسکن در برابر قیمت فزاینده ساخت و ساز سهم اندک را دارد و در شش ماه گذشته با توجه به افزایش هزینه های ساخت و ساز سهم تسهیلات مسکن از کل هزینه یک خانه به 20 درصد رسید. او گفت: در مجموع نوسانات نرخ ارز تاثیر روانی بر بازار مسکن داشته به نحوی که گران شدن نهاده های ساختمانی، هزینه خرید مسکن را افزایش داده و از سوی دیگر افزایش هزینه های زندگی نرخ اجاره ملک را نیز افزایش داده است. * کاهش نرخ ارز و تاثیر آن بر رونق صنعت ساختمان رئیس اداره مطالعات اقتصاد مسکن و مهندسی بازآفرینی شهری اداره کل راه و شهرسازی خراسان رضوی به خبرنگار ایرنا گفت: با توجه به اینکه اغلب مصالح ساختمانی مورد استفاده در صنعت ساختمان متاثر از نوسانات ارز و برخی نیز وارداتی است لذا تغییر نرخ آن در ماههای گذشته هزینه ساختمان سازی را افزایش داد. تورج غلامشاهی افزود: در چند روز اخیر شاهد تعدیل نرخ ارز در کشور بودیم و طبق برآوردی که در تهران انجام شد این امر نرخ مسکن را در پایتخت 35 درصد کاهش داد. وی اظهار داشت: در مشهد نیز نرخ مسکن و ساختمان سازی از همین موضوع تاثیر گرفته اما هنوز مانند تهران تجلی نیافته و به نوعی بازار منتظر تثبیت وضعیت در ماههای آینده است. او گفت: صنعت ساختمان، صنعت به اصطلاح ثابتی می باشد و ممکن است در پاره ای موارد جو روانی بازار بر آن تاثیر بگذارد اما این تاثیر اندک است. 7489/6053            "}