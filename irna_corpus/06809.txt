{"onTitr":"","titr":" کمبود آب روستای مرغملک رفع شد","describe":" شهرکرد- ایرنا- مدیرعامل شرکت آب و فاضلاب روستایی چهارمحال و بختیاری گفت: با احیای چاه قدیمی روستای مرغملک و اجرای قنات روباز به طول 80 متر، 70 درصد نیاز آب شرب این روستا تامین و مشکل بی آبی این منطقه تا حدودی بر طرف شد.", "text":"تورج احمدپور روز شنبه در گفت و گو با خبرنگار ایرنا افزود: تابستان امسال با خشک شدن چاه آب شرب روستای مرغملک، تامین آب این روستا با بحران مواجه شد و با وجود آبرسانی سیار در چندین نوبت طی شبانه روز، نیاز مردم بخوبی پاسخگویی نشد.وی ادامه داد: در همین راستا در خصوص رفع این مشکل و دغدغه استاندار چهارمحال و بختیاری و همچنین نماینده ولی فقیه در استان و امام جمعه شهرکرد، مبنی بر تسریع در آبرسانی مطمئن و پایدار به مردم منطقه چاه قدیمی روستا را احیا و با اجرای قنات روباز به طول 80 متر و عمق 6 متر توانستیم 2 تا 3 لیتر بر ثانیه آب بیشتر وارد مخزن کنیم. احمدپور نیاز آب شرب مردم روستای مرغملک را 6 لیتر بر ثانیه در شبانه روز اعلام کرد و گفت: با اجرای عملیات جدید اگرچه مشکل تامین آب مورد نیاز به طور کامل برطرف نشده است ، اما تا 70 درصد آن را مرتفع کرده و هم اکنون 4 تا 5 لیتر بر ثانیه در شبانه روز آب در اختیار مردم روستا قرار گرفته است.مدیرعامل شرکت آب و فاضلاب روستایی چهارمحال و بختیاری خاطرنشان کرد: همچنین 2 تانکر آبرسان نیز طی چندین مرتبه در شبانه روز به مردم روستای مرغملک آبرسانی می کند.احمدپور با بیان اینکه شبکه تامین آب روستا نیازمند مرمت است، اظهار داشت: پیگیر انتقال آب از زاینده رود برای رقع مشکل آب شرب این منطقه هستیم.وی با اشاره به آبرسانی سیار به 50 روستای استان افزود: از آنجا که هنوز بارندگی های فصل پاییز در استان آغاز نشده است و مخازن و چاه ها تغذیه نشده اند همچنان شرایط فصل تابستان بر استان حکمفرماست، ضمن آنکه مصرف کنونی کمتر از فصل گرماست و مدیریت مصرف آب روند بهتری پیدا کرده است.به گزارش ایرنا، بدنبال پدیده خشکسالی یک دهه اخیر در چهارمحال و بختیاری و کاهش بارش ها، مردم روستای مرغملک شهرستان شهرکرد از حدود 6 ماه قبل با مشکل تامین آب شرب مواجه شدند و خواهان پیگیری جدی مسئولان استان در این خصوص هستند.روستای مرغملک در فاصله 25 کیلومتری مرکز چهارمحال و بختیاری قرار دارد. استاندار چهارمحال و بختیاری به صورت ویژه هر هفته پیگیر رفع مشکل کمبود آب مرغملک بود.7363/2097            "}