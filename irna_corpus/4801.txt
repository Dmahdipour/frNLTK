{"onTitr":"","titr":" اجلاس جهانی گردشگری فرصتی برای معرفی ایران است","describe":" همدان -ایرنا - معاون رئیس جمهوری و رئیس سازمان میراث فرهنگی، صنایع دستی و گردشگری کشور گفت: برگزاری رویداد بزرگ اجلاس جهانی گردشگری و پیشتر از آن همدان 2018 فرصت بی نظیری است که ایران را به جهانیان معرفی کنیم.", "text":"به گزارش ایرنا، علی اصغر مونسان روز دوشنبه در همایش گردو و مبل و منبت تویسرکان افزود: در شرایطی که آمریکا سعی دارد ایران هراسی را در جهان مطرح کند، برگزاری این اجلاس گامی در جهت معرفی داشته های ایران و ملت ایران به جهانیان است. وی اضافه کرد: اجلاس آبان ماه یک فرصت بی نظیر برای معرفی کشور در شرایط حاضر است و برای همدان بسیار مهم است تا نام این خطه با یک اسم بین المللی برای جهانیان شناخته شود. معاون رئیس جمهوری و رئیس سازمان میراث فرهنگی، صنایع دستی و گردشگری افزود: تلاش می کنیم تا همدان در جایگاه خود قرار بگیرد و از استاندار همدان که با درایت مسیر رشد گردشگری را فراهم و زیرساخت ها را مهیا کرده اند، قدردانی می کنم. مونسان با بیان اینکه گردشگری یکی از مهمترین ابزارهای شتاب گیری پیشرفت برای کشورهای در حال توسعه محسوب می شود، افزود: گردشگری، اقتصاد سوم جهان محسوب می شود و از هر 10 شغل، یک شغل مربوط به این حوزه است. وی با بیان اینکه گردشگری کشورمان در سه بعد اجتماعی، اقتصادی و فرهنگی می تواند تاثیر گذار باشد، تاکید کرد: با توسعه گردشگری درآمدهای ارزی کشور نیز افزایش یافته و همین موضوع موجب توسعه بخش های مختلف اقتصادی کشور می شود. معاون رئیس جمهوری ادامه داد: در بخش فرهنگی، با توسعه گردشگری می توان تاریخ و تمدن کهن ایران زمین را به سرتاسر جهان انتقال داد چراکه یگانه راه انتقال فرهنگ و تاریخ هر کشوری توسعه گردشگری است. مونسان بیان کرد: توسعه گردشگری در عرصه داخلی نیز به جلوگیری از مهاجرت روستاییان به شهرها و توزیع عادلانه ثروت ختم می شود. وی با بیان اینکه ایران جزو 10 کشور برتر جهان در حوزه جاذبه های گردشگری است، افزود: دولت با در نظر گرفتن حداقل بودجه می تواند اشتغال زیادی در حوزه گردشگری ایجاد کند، به طوری که شاهد انفجار شغل باشیم. رئیس سازمان میراث فرهنگی، صنایع دستی و گردشگری کشور جدی گرفتن بیش از پیش بخش گردشگری را خواستار شد و گفت: در این بخش، حداقل ها تامین نشده است و باید توجه به این حوزه افزایش یابد. وی با اشاره به اینکه یک میلیون سایت گردشگری در کشور وجود دارد، افزود: 36 هزار اثر ثبت ملی در کشور وجود دارد که علیرغم همه تهدیدات شاهد رشد 50 درصدی گردشگری در این مدت بوده ایم. مونسان افزود: در حال حاضر بیشتر گردشگران منطقه ای را گردشگران سلامت تشکیل می دهند که برای ارز آوری در کشور شرایط خوبی فراهم کرده اند. معاون رئیس جهوری تاکید کرد: در دولت تدبیر و امید یکهزار و 100 اثر به ثبت ملی رسیده و در یک سال گذشته 300 بنای تاریخی مرمت شده است. وی افزود: هم اکنون یکهزار و 900 طرح گردشگری با 430 هزار میلیارد ریال اعتبار در دست اجرا است که تا پایان سال 345 طرح به پایان می رسد. مونسان تاکید کرد: همدان جزو پنج استان برتر کشور از لحاظ برخورداری از جاذبه های گردشگری است و می طلبد توجه ویژه ای به آن شود. به گزارش ایرنا، سازمان جهانی گردشگری (UNWTO) مستقر در شهر مادرید اسپانیا، از نمایندگی‌های سازمان ملل در بخش گردشگری است که در رابطه با امور جهانگردی سیاستگذاری می کند و امروزه پیشتازترین و شناخته شده ترین سازمان بین المللی مرتبط با سفر و گردشگری در جهان ارزیابی می شود. اعضای هیات رئیسه این سازمان بین المللی متشکل از 12 عضو است که در اوایل مردادماه سال گذشته برای نخستین بار شرکت سیاحتی علیصدر همدان به عنوان یکی از اعضای هیات رئیسه این سازمان انتخاب شد. شرکت سیاحتی علیصدر به عنوان عضو هیات رئیسه و یکی از اعضای این اجلاس، آبان ماه امسال میزبان چهلمین نشست جهانی گردشگری در شهر همدان خواهد بود و تاکنون صدها شرکت سیاحتی گردشگری از نقاط مختلف جهان برای حضور در این اجلاس بین المللی اعلام آمادگی کرده اند. 7523*2090            "}