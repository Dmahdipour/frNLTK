{"onTitr":" مدیر کل انتقال خون:    ","titr":" تالاسمی های سیستان و بلوچستان نیازمند اهدای خون هستند","describe":" زاهدان - ایرنا - مدیر کل انتقال خون سیستان و بلوچستان گفت: تامین خون افزون بر سه هزار و 200 بیمار تالاسمی استان با مشکل جدی رو به روست و از مردم خیر و نوعدوست انتظار است با اهدای مقداری از خون خود این بیماران نیازمند را یاری رسانند.", "text":"دکتر سهیلا خسروی روز سه شنبه در گفت و گو با خبرنگار ایرنا اظهار داشت: از آنجایی که بیماران تالاسمی نیازمند دریافت خون تازه هستند بخش عمده ای از نیاز استان در این حوزه توسط خون های اهدایی مردم نوعدوست سیستان و بلوچستان تامین می شود . وی ادامه داد: بیماران تالاسمی استان سال گذشته افزون بر 75 هزار واحد خون دریافت کردند که 72 هزار واحد آن توسط خون های اهدایی مردم استان تامین و تنها بخش جزیی از آن از خارج استان وارد شده است. مدیر کل انتقال خون سیستان و بلوچستان گفت: تالاسمی بیماری ارثی ژنتیکی است که از والدین ناقل بیماری به کودکان منتقل می شود و ناتوانی بدن در خون سازی از عوارض این بیماری است که با تزریق خون حداقل ماهی یک بار مشکل خون سازی را جبران می کنند. خسروی دارا بودن حداقل وزن 50 کیلوگرم، نداشتن سابقه رفتار پرخطر، پایین نبودن فشار خون، دارا بودن حداقل 18 سال تمام و حداکثر 60 سال تمام، برخورداری از سلامت کامل و مبتلا نبودن به کم خونی را از شرایط لازم برای اهدا کنندگان خون عنوان کرد. به گزارش ایرنا تالاسمی یک بیماری مادرزادی است که در بدن این نوع بیماران هموگلوبین سالم به اندازه کافی ساخته نمی شود و به دلیل شکسته شدن مرتب گلبول های قرمز خون فرد دچار کم خونی می شود. از منظر کارشناسان در سیستان و بلوچستان با توجه به ثبت نشدن برخی ازدواج ها به صورت رسمی و در نتیجه عدم دریافت مشاوره و انجام نشدن آزمایش های قبل از ازدواج و همچنین وجود نگرش های منفی در زمینه سقط جنین همچنان روند رو به رشد تعداد مبتلایان به بیماری تالاسمی ماژور ادامه دارد. 7316 **6081            "}