{"onTitr":"","titr":" بیمارستان طالقانی آماده ارائه خدمت به زوار اربعین است","describe":" کرمانشاه - ایرنا - رئیس بیمارستان آیت الله طالقانی کرمانشاه از اعلام آمادگی این مرکز برای ارائه خدمت به زائران اربعین حسینی خبر داد و گفت: این بیمارستان از نظر امکانات، تجهیزات و نیروهای تخصصی آماده خدمات رسانی است.", "text":"خسرو فرهادی روز شنبه در گفت و گو با خبرنگار ایرنا افزود: در راستای ایجاد آمادگی ارائه خدمات مناسب و در خور زائرین اباعبدالله الحسین (ع) این مرکز به منظور تسهیل رفت و آمد آمبولانس ها، خودروهای تامین کننده اقلام مصرفی بیمارستان و سایر موارد اقدام به بهسازی، تعریض و آسفالت مسیر ورود و خروج با پیش بینی افزایش حجم تردد خودروها به متراژ تقریبی پنج هزار متر مربع کرده است.وی اظهار داشت: به منظور ایجاد فضای کافی برای پارک خودروهای کارکنان و زائران نیز بهسازی و افزایش ظرفیت پارکینگ خودروها در محوطه بیمارستان انجام شده و پد فرود بالگردهای امدادی نیز آماده شده است. فرهادی همچنین به نوسازی و آماده سازی تخت های بستری و برانکارد این بیمارستان اشاره کرد و گفت: به منظور افزایش و استقرار تخت های مازاد بر ظرفیت بیمارستان اقدام هایی همچون ایجاد سطح مناسب برای افزایش ظرفیت بیمارستان و استفاده از فضای پارکینگ برای اضافه کردن تعداد تخت پذیرش بیماران در بحران های احتمالی و آماده سازی فضاهای مسقف در نظر گرفته شده است.وی در ادامه با بیان اینکه تجهیزات اعم از پزشکی، مصرفی و پشتیبانی متناسب با شرایط بحران پیش بینی شده است از اقدام هایی چون تغییر و تعریف نحوه گزارش گیری و ارائه آمار از سیستم های تریاژ و HIS در شرایط بحران، کنترل و کاهش پذیرش بیماران الکتیو متناسب با شرایط انجام بازدیدهای شبانه تیم مدیریتی ، آماده باش کامل کلیه نیروها به خصوص چارت مدیریت بحران مرکز و پیش بینی نیروهای مازاد بر شیفت و تعریف نیروهای آنکال در تمام بخش ها و واحد ها نیز خبر داد.او همچنین به برگزاری دوره های آموزشی از جمله تریاژ استارت، مدیریت حجم انبوه و ازدحام بیماران برای آمادگی پرسنل به منظور مدیریت شرایط بحرانی اشاره کرد و گفت: برگزاری مانورهای دور میزی و عملیاتی به منظور مرور شرایط بحران و رفع نواقص احتمالی ، تعریف فرآیندها و آموزش پرسنل در خصوص چگونگی تبدیل اجرای عادی فرآیندها به اجرای اورژانسی و بحرانی آنها نیز پیش بینی شده است.بیمارستان طالقانی کرمانشاه از سال 1352 به عنوان یک بیمارستان دولتی فعالیت خود را آغاز کرده و اکنون با 17 تخصص و 220 تخت فعال مشغول خدمت رسانی به مردم استان است.استان 2 میلیون نفری کرمانشاه در مجموع 17 بیمارستان دولتی دارد که از این تعداد هفت بیمارستان در کلانشهر یک میلیون نفری کرمانشاه و مابقی در شهرستان ها واقع شده است.طبق تقویم رسمی کشورمان، اربعین حسینی روز سه شنبه هشتم آبان مصادف با 20 صفر است.مرز خسروی نزدیکترین نقطه از کشورمان به بغداد، کربلا، کاظمین و سامراست که این مرز رسمی تا بغداد پایتخت کشور عراق 190، نجف 380، کربلا 300، کاظمین 203 و تا سامرا 326 کیلومتر فاصله دارد.عملیات ساخت پایانه بین المللی مرز خسروی از سال 77 در نقطه صفر مرزی آغاز شد و این مجموعه در سال 81 با 75 میلیارد ریال اعتبار به بهره برداری رسید.قصرشیرین با 27 هزار تن جمعیت در غرب کرمانشاه، بیش از 186 کیلومتر مرز با عراق دارد و در امتداد این مرزهای طولانی 2 مرز رسمی خسروی و پرویزخان قرار دارد که اولی هم مرز با حوزه حکومت مرکزی (بخش عربی) و دومی هم مرز با اقلیم کردستان عراق است.مرز خسروی در 20 کیلومتری شهر قصرشیرین واقع شده است.3033/8066            "}