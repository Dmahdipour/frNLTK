{"onTitr":" دستیار رئیس جمهوری در حقوق شهروندی:    ","titr":" حقوق هیچ کودکی نباید مورد غفلت قرار گیرد","describe":" تهران- ایرنا- دستیار رئیس جمهوری در امور حقوق شهروندی گفت: اصل مهم در حقوق کودک این است که هیچ کودکی نباید از سیاستگذاری ها و برنامه ریزی ها جا بماند و از حقوق هیچ کودکی نباید غفلت شود.", "text":"به گزارش خبرنگار اجتماعی ایرنا، شهیندخت مولاوردی روز سه شنبه در چهاردهمین همایش ملی حقوق شهروندی و حقوق کودک در دانشگاه خوارزمی افزود: حقوق بشر و شهروندی حق همه انسان ها است و کودکان هم باید از همه حقوق خود بهره مند باشند. همچنین منظور از کودکان همه آنان به دور از هر نوع تبعیض است.وی ادامه داد: حقوق همه کودکان اعم از کودکان بازمانده از تحصیل، کودکان کار و خیابان، کودکان قربانی ازدواج های زودهنگام، کودک بیوه ها و کودکان حاشیه نشین باید مورد توجه قرار گیرد.مولاوردی اظهار داشت: حقوق کودک در قلمرو حقوق عمومی جای می گیرد و کودک فرد مستقلی است که حمایت از او برعهده والدین و دولت است و آنان مستقیم و غیرمستقیم حق شنیده شدن و دیده شدن دارند.دستیار رئیس ‌جمهوری خاطرنشان کرد: تصویب قوانین و مقررات، معاهدات، پیمان نامه ها و میثاق نامه ها هر چند شروط لازم برای سیاستگذاری، برنامه ریزی و تصمیم گیری ها در حوزه حقوق کودک است اما ارزیابی ها نشان می دهد که این تدابیر کافی نبوده و دنیای کودکان پس از پیمان نامه حقوق کودک در سال ١٩٨٩ بهتر نشده است.وی با اشاره به سه سطح تدابیر برای احقاق حقوق کودکان افزود: تدابیر قانونی، آموزشی و حمایتی برای کودکان باید مورد توجه قرار گیرد و در این راستا در زمینه تدابیر قانونی، مجموعه قوانین و مقررات، اسناد و کنوانسیون ها به اندازه کافی موجود است اما در سطوح آموزشی و حمایتی جای کار بسیار وجود دارد.مولاوردی افزود: هشت مورد از مواد منشور حقوق شهروندی هم به طور اختصاصی به موضوع کودک اشاره دارد و مرجع ملی کنوانسیون حقوق کودک نیز تقسیم کار ملی ١٠ ساله برای دستگاه های اجرایی تدوین کرده است.دستیار رئیس جمهوری یادآور شد: پیش از این، مجموعه ٢٢ حقوق شهروندی اشاره شده در منشور در فصل سوم قانون اساسی با عنوان حقوق ملت آمده است و این حقوق شامل همه افراد جامعه می شود.مولاوردی با اشاره به پیوستگی حقوق شهروندی و حقوق کودک، افزود: برای درونی شدن مفاهیم و آموزه های حقوق شهروندی باید فعالیت ها و برنامه های حقوق شهروندی از دوران کودکی در افراد نهادینه شود تا اثربخشی بیشتری داشته باشد.وی گفت: در حال حاضر آموزش و پرورش در این زمینه برنامه ها و فعالیت هایی را تدوین کرده است که البته از سال دوم متوسطه عمدتا ارائه می شود در حالی که باید از دوره پیش دبستانی آموزش های اثربخش حقوق شهروندی و کودک را برای کودکان برنامه ریزی کرد.مولاوردی با اشاره به شعار امسال هفته کودک افزود: شعار امسال «آینده را باید ساخت» موضوع بسیار مهمی است زیرا باید به جای تکیه بر منابع زیرزمینی که با مصرف تمام می شوند به سرمایه های روی زمین و منابع انسانی که با مصرف نکردن تمام می شوند، تکیه کرد.همایش ملی حقوق شهروندی و حقوق کودک با محورهای کودکان و حق بر صلح و آموزش، عدالت کیفری کودکان و نوجوانان، حمایت قانونی از کودکان کار و خیابان، تراوایی حقوق شهروندی و حقوق کودک با حضور شهیندخت مولاوردی، دستیار رئیس جمهوری در امور حقوق شهروندی، محمود عباسی، معاون وزیر دادگستری و دبیر مرجع ملی کنوانسیون حقوق کودک، حبیب الله مسعودی فرید، معاون سازمان بهزیستی کشور و جمعی از حقوقدانان و فعالان حوزه حقوق کودک در دانشگاه خوارزمی برگزار شد.اجتمام*٣٢٢٩*1834            "}