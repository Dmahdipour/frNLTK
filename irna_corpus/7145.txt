{"onTitr":"","titr":" 25 آبان آخرین مهلت شرکت در جشنواره ملی رضوی است","describe":" ایلام - ایرنا - مسوول امور فرهنگی اداره کل فرهنگ و ارشاد اسلامی ایلام گفت: 25 آبان ماه آخرین مهلت ارسال اثر به هفتمین جشنواره ملی سفرنامه و خاطره نویسی رضوی از برنامه های فرهنگی، هنری شانزدهمین دوره جشنواره بین المللی امام رضا(ع) در این استان است.", "text":"منصور محبی روز شنبه در گفت و گو با خبرنگار ایرنا اظهار کرد: این جشنواره آذرماه جاری به میزبانی ایلام برگزار و پس از اعلام فراخوان آن در اردیبهشت امسال تاکنون 270 اثر از سراسر کشور به دبیرخانه این جشنواره ارسال شده است.وی ادامه داد: جشنواره امسال بر خلاف دوره های قبل خارج از دهه کرامت و در آذرماه برگزار می شود.مسوول امور فرهنگی اداره کل فرهنگ و ارشاد اسلامی ایلام افزود: بر اساس اعلام ستاد مرکزی جشنواره رضوی روند برگزاری این جشنواره که همه ساله در طول دهه کرامت و همزمان در استان های مختلف کشور برگزار می شد امسال تغییر و استان ایلام آخرین ماه فصل پاییز میزبان برگزاری این جشنواره خواهد بود.محبی تاکید کرد: این جشنواره در دوره جدید به خاطره نویسی از امام رضا(ع) اختصاص یافته و در قالب سفرنامه و خاطره نویسی به زبان فارسی برگزار می شود.وی با ذکر اینکه برگزاری جشنواره هفتم رضوی به همت بخش خصوصی (موسسه فرهنگی، هنری عصر پیام ایلام) به عنوان مجری برگزار کننده و با نظارت و حمایت اداره کل فرهنگ و ارشاد اسلامی برگزار می شود، افزود: این جشنواره سال جاری برای یازدهمین سال متوالی برگزار می شود ولی هفتمین دوره برگزاری سراسری آن با موضوع سفرنامه و خاطره نویسی است که استان ایلام میزبانی آن را بر عهده دارد.محبی یادآور شد: علاقه مندان می توانند تا 25 آبان ماه آینده نسبت به تولید و جمع آوری آثار با موضوع خاطره نویسی و سفرنامه از اهل بیت عصمت و طهارت(ع) بویژه امام هشتم شیعیان اقدام کنند.جشنواره بین المللی امام رضا(ع) با موضوع های مختلف فرهنگی، هنری و علمی همه ساله دهه کرامت از میلاد با سعادت حضرت معصومه(س) تا میلاد امام رضا(ع) با هدف توسعه و ترویج فرهنگ رضوی در سراسر کشور برگزار و 10 سال متوالی استان ایلام میزبان این جشنواره بوده است.برگزاری این جشنواره در استان ایلام از سال 87 آغاز شد و تاکنون بصورت متوالی همه ساله در رشته های مختلف پیامک رضوی، تحقیق و پژوهش با موضوع رضوی و سفرنامه و خاطره نویسی دهه کرامت برگزار شده است.ششمین جشنواره رضوی پارسال در استان ایلام برگزار شد و در مجموع بیش از 200 اثر از سراسر کشور به دبیرخانه این جشنواره ارسال شد.7171/6119            "}