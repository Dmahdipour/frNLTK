{"onTitr":"","titr":" کمک مستقیم دولتی به تیمهای ورزشی خصوصی منع قانونی دارد","describe":" مشهد- ایرنا- مدیرکل ورزش و جوانان خراسان رضوی گفت: قانون دست ما را برای کمک مستقیم به تیمهای ورزشی خصوصی نظیر پدیده مشهد بسته اما اینطور نیست که دست روی دست بگذاریم تا این تیم فوتبال لیگ برتری در باتلاق فرو رود.", "text":"اداره کل ورزش و جوانان خراسان رضوی روز سه شنبه به نقل از فرزاد فتاحی در نشستی با مسئولان باشگاه فوتبال پدیده و رئیس هیات فوتبال این استان گزارش داد: به عنوان متولی ورزش خراسان رضوی از تمام ظرفیتها برای کمک به باشگاه پدیده استفاده خواهم کرد. استاندار خراسان رضوی هم جهت کمک و پیگیری مشکلات آمادگی خود را اعلام کرده است. وی افزود: تیم فوتبال پدیده ویترین ورزش خراسان رضوی است و مردم حق دارند نگران این تیم باشند، چنانکه چند روز پیش در بازدید از اماکن ورزشی حاشیه شهر مشهد وقتی با ساکنان این منطقه صحبت می کردم همه می گفتند که به تیم پدیده کمک کنید در حالی که خودشان با کمبود امکانات روبرو هستند. این امر نشان می دهد تیم پدیده و نتایجش برای همه مردم مهم است. مدیرکل ورزش و جوانان خراسان رضوی ادامه داد: طی روزهای پیش مذاکراتی با استاندار خراسان رضوی داشتم و وی دستور پیگیری مشکل این تیم را داده است. علاوه بر این با وزیر ورزش و جوانان نیز تلفنی تماس گرفتم تا بتوان راهکاری برای کمک به تیم پدیده پیدا کرد. بر اساس گزارش اداره کل ورزش و جوانان خراسان رضوی، مدیرعامل باشگاه ورزشی پدیده نیز در این نشست گفت: با کادر فنی و بازیکنان خوبی که در تیم حضور دارند تاکنون پدیده توانسته با کسب نتایج عالی در صدر جدول لیگ برتر فوتبال قرار گیرد. اما با وجود با نتایج خوب، به دلیل مشکلات مالی چند روزی است تمرینات تیم به تعطیلی کشیده و این نگرانی ما را از آینده تیم پدیده دو چندان کرده است.جواد وطنخواه افزود: هم اینک تنها کمکهایی که صورت گرفته از سوی شهرداری مشهد بوده و فرد یا ارگان دیگری برای حل مشکلات تیم پدیده اقدام نکرده است. مجتبی سرآسیایی قائم مقام باشگاه پدیده نیز در این نشست گفت: شرایط تیم به عنوان تنها نماینده فوتبال شرق کشور بحرانی است و مسئولان باید راهکاری برای خروج از بحران بیاندیشند.رئیس هیات فوتبال خراسان رضوی هم گفت: شرایط تیم پدیده امروز بسیار حاد است اما اجازه نخواهیم داد تا این تیم هم به سرنوشت تیمهایی مثل ابومسلم و مشکی پوشان دچار شود.مهدی برادران همچنین از دغدغه مندی مدیرکل ورزش و جوانان خراسان رضوی نسبت به تیم پدیده تقدیر و بیان کرد: قطعا مسائل روی داده برای این تیم طی چند روز آینده حل خواهد شد.طی روزهای گذشته بازیکنان تیم پدیده در اعتراض به عدم دریافت مطالبات و تحقق وعده ها برای رفع مشکلات مالی این باشگاه، از حضور در تمرین خودداری کرده اند. تیم پدیده به عنوان تنها نماینده خراسان رضوی در لیگ برتر فوتبال با 17 امتیاز از هشت بازی شامل پنج برد، دو تساوی و یک باخت در صدر جدول لیگ قرار دارد.3221/1858            "}