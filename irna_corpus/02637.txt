{"onTitr":"","titr":" خاشقجی قربانی انتقام بن سلمان","describe":" تهران- ایرنا- با گذشت یک هفته از مفقود شدن جمال خاشقجی، روزنامه نگار سعودی در محل کنسولگری عربستان در استانبول، فشار علیه حاکمان سعودی بویژه محمد بن سلمان، ولیعهد این کشور افزایش یافته و انگشت‌های اتهام وی را به عنوان متهم اصلی نشانه رفته‌است.", "text":"روزنامه ایران در یادداشتی به قلم مصیب نعیمی کارشناس مسائل جهان عرب و مدیر مسئول روزنامه الوفاق، آورده است: خاشقجی که زمانی مشاور مطبوعاتی ترکی الفیصل رئیس اطلاعات وامنیت اسبق عربستان بود و در شبکه‌ها ‌و رسانه‌های وابسته به عربستان فعالیت داشت، با روی کار آمدن ملک سلمان وانتقال قدرت به فرزندش محمد بن سلمان ودستگیری مقامات قبلی این کشور امریکا را به عنوان تبعیدگاه اختیاری برگزید و بعد از اقامت در امریکا به انتقادهای گسترده خود نسبت به عملکرد گروه بن سلمان ادامه داد.تداوم انتقادهای خاشقجی از عملکرد بن سلمان در سرکوب مقامات سابق عربستان و تبعات جنگ ویرانگر یمن کافی بود تا ولیعهد عربستان طرح پاکسازی این مخالف آشنا با اسرار اندرونی آل سعود را به نحوی که رخ داد، اجراکند.طفره رفتن مقامات عربستان از جمله شخص بن سلمان و تناقض گویی او در گفت‌و‌گو با شبکه بلومبرگ نیز حاکی از واقعیتی تلخ‌تر از آنچه است که عربستان سعی در القای آن دارد. ولیعهد عربستان در این گفت‌و‌گو سعی کرد خود را از اتهام مبرا کند ومدعی شد، در انتظار نتایج تحقیق توسط ترکیه است، در حالیکه قتل در کنسولگری که تحت حاکمیت عربستان است رخ داده و ‌مقامات سعودی تا همین دیروز اجازه تحقیق وتفحص در محیط کنسولگری را نداده بودند.گفتنی است با اوج‌گیری ربوده شدن وقتل جمال خاشقجی زمزمه‌هایی در مورد ناپدید شدن برخی از مخالفان در داخل عربستان نیز آغاز شده که گفته می‌شود خانواده‌های مفقودین تهدید به مجازات وترور شده‌اند. علاوه بر این اخیراً جو ارعاب در عربستان بالا گرفته وکلیه پیام های بین شهری در این کشور کنترل شده وکسانی که از عملکرد رژیم انتقاد کنند مورد پیگرد قرار می‌گیرند.قطعاً دلیل دست زدن به چنین پاکسازی‌هایی که می‌تواند برای هر رژیمی هزینه‌های سیاسی هنگفتی داشته باشد، حمایت امریکا از جنایات ریاض در یمن است. این حمایت بی‌شائبه این باور را در ذهن حاکمان جدید عربستان و بویژه ولیعهد جوان و بلند پرواز آن ایجاد کرده که ترامپ با دریافت میلیاردها دلار باد آورده از عربستان در برابرهرجنایت و اقدام خلاف موازین ‌و قوانین آنها نه تنها سکوت می‌کند بلکه او را از پاسخگویی نیز مصون خواهد داشت. غافل از این‌که افکار عمومی خشمگین از خودسری و آتش افروزی بن سلمان مغرور کاسه صبر همه را لبریز و امریکا را مجبور به نکوهش جنایت خواهد کرد.بدون شک هواداران شماری از مقامات عربستانی که دارای ارتباطاتی با خاشقجی بوده‌اند و اکنون دایره اختیارات و قدرتمندی‌هایشان توسط بن سلمان کاهش یافته و از زمان بازداشت شاهزادگان، مترصد فرصتی برای انتقام از بن سلمان هستند، به بهانه آنچه در کنسولگری ریاض در استانبول رخ داده عرصه را بر رژیم خودسر عربستان تنگ‌تر خواهند کرد. ضمن آن‌که احیاناً بخشی از اهرم های قدرت در امریکا نیز با تداوم این گونه مسائل در داخل عربستان، مجاب به تغییر مهره‌های خود در این سرزمین نفت خیز خواهند شد.*منبع: روزنامه ایران،1397،7،18**گروه اطلاع رسانی**1893**9131            "}