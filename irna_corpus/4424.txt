{"onTitr":"","titr":" روزانه 700 معتاد در مراکز گذری خراسان رضوی پذیرش می شوند","describe":" مشهد- ایرنا- رئیس گروه پیشگیری از مصرف مواد مخدر دانشگاه علوم پزشکی مشهد گفت: روزانه بیش از 700 معتاد در مراکز گذری کاهش آسیب مواد مخدر (DIC) زیر پوشش این دانشگاه در خراسان رضوی پذیرش و امداد رسانی می شوند.", "text":"دکتر فاطمه کبیری روز دوشنبه در گفت و گو با خبرنگار ایرنا افزود: هم اکنون پنج مرکز گذری و یک مرکز سیار کاهش آسیب مواد مخدر در حاشیه کلانشهر مشهد و قوچان در خراسان رضوی دایر است. وی اظهار داشت: از این تعداد چهار مرکز گذری در حاشیه شهر مشهد و مناطق طبرسی، قلعه ساختمان، خواجه ربیع و توس این شهر فعالیت دارد.وی با اشاره به خدمات مراکز مزبور گفت: انجام تستهای تشخیصی سریع برای HIV ، ارائه سرنگ و وسایل تزریق ایمن، درمان نگهدارنده با متادون برای معتادان پرخطر، توزیع غذای گرم، اجرای برنامه های آموزشی، پانسمان های ساده علامتی و شناسایی سل به صورت رایگان در این مراکز انجام می شود.کبیری افزود: در این مراکز با رویکرد کاهش آسیب و در نظر گرفتن کرامت انسانی، به مصرف کنندگان پر خطر مواد مخدر که از جامعه رانده شده و در بدترین وضعیت قرار دارند، کمک می شود با دریافت خدمات و آموزش های مربوطه به تدریج روشهای پرخطر را کنار گذاشته و برای بازگشت به دامان جامعه و خانواده آماده شوند.DIC مخفف Drop In Center و به معنای مرکز گذری کاهش آسیب است. این مراکز برای کنترل آسیب ‌های اجتماعی اعتیاد طی یک دهه گذشته در مناطق مختلف کشور ایجاد شده اند.3027 / 6053            "}