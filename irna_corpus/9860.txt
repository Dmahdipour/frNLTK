{"onTitr":" مربی تیم ملی تپانچه:    ","titr":" همدان منبعی غنی از استعدادهای تیراندازی است","describe":" همدان- ایرنا- مربی تیم ملی تپانچه کشور گفت: همدان منبع غنی از استعدادهای ورزش تیراندازی است و در سال های گذشته همواره برای تیم ملی در میادین بین المللی افتخار آفرین بوده است.", "text":"محسن نصراصفهانی روز چهارشنبه در جمع اعضای هیات تیراندازی همدان اظهار داشت: این استان از دیرباز مهد تیراندازی کشور بوده و مفاخر زیادی در این حوزه به ورزش کشور معرفی کرده است.وی اضافه کرد: مه لقا جام بزرگ بدون تردید افتخار ارزنده جامعه تیراندازی کشور به ویژه بانوان به شمار می رود که باید از این ظرفیت های بالقوه در راستای ارتقا و توسعه رشته تیراندازی استفاده شود.نصر اصفهانی بیان کرد: هم اکنون نیز رکورد تپانچه کشور در اختیار ورزشکاران همدانی است و با این روند کسب مدال جهانی و المپیک توسط ورزشکاران همدانی دور از دسترس نیست. وی تاکید کرد: تداوم این موفقیت مستلزم حمایت همه جانبه از سوی دستگاه ورزش و هیات تیراندازی همدان است.مربی تیم ملی تپانچه کشور خاطرنشان کرد: این ظرفیت موجود نیاز به تقویت دارد تا بتوانیم در میادین مهم بین المللی شاهد درخشش تیراندازان همدانی باشیم.محسن نصر اصفهانی مربی تیم ملی همراه با «الکساندر سماکین» سرمربی اوکراینی تیم ملی تپانچه ایران برای برپایی یک دوره کارگاه آموزشی به همدان سفر کرده است.کارگاه تئوری رشته تپانچه امروز در همدان پایان می یابد.7520/2090            "}