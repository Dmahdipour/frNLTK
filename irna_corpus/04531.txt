{"onTitr":"","titr":" فریاد سیلاب ها را دریابیم - عیسی پاشاپور*","describe":" آستارا - ایرنا - سیلاب ها ضرورت حفظ عمق و حریم رودخانه ها را فریاد می زنند و با لایروبی زودهنگام و اجتناب از ساخت و ساز در مسیر گذر آنها، هرگز نعمت باران به نقمت تبدیل نخواهد شد.", "text":"استان های شمالی نظیر گیلان در برخی فصول سال به علت بارندگی های شدید، از میانگین بارش بالا در کشور برخوردار هستند و سابقه طغیان و سرریز رودخانه ها، همه ساله ضرورت اقدام های پیشگیرانه نظیر لایروبی بستر رودها را یادآور می شود و اهمیت لازم به این امر، از شدت سیلاب و قدرت تخریب آن خواهد کاست.سیلاب های اخیر بارش های کم سابقه در گیلان، ضرورت شناسایی نقاط سیل خیز و کم عمق رودخانه ها را خاطرنشان کرد و باید به جای فعالیت شبانه روزی دستگاه های لودر برای ایجاد مانع و جلوگیری از طغیان آب ها، زودتر از هنگام بارش ها به لایروبی بستر رودها اقدام و امکان گذر بی دردسر آب های خروشان فراوان فراهم شود.متاسفانه تکرار خسارات سیل به زیرساخت ها بیانگر نبود عمق کافی در محدوده برخی از رودهاست که ورود آب به خانه ها، راه ها و مزارع را سبب می شود و باید بیشتر از همیشه به ظرفیت مسیل ها و رودها اهمیت داده و به جای ارزیابی خسارت ها و پیگیری اعتبارات جبرانی، به هدایت و روان سازی جریان رودخانه ها هزینه شود و بی شک هزینه پاکسازی بستر و حریم رودها، کمتر از مخارج جبران خسارات ها خواهد بود.نکته دیگر که باید از سوی مردم و به خصوص روستانشینان مورد توجه بیشتر قرار گیرد، اجتناب از ساخت و ساز و سکونت در حریم و نزدیکی رودخانه هاست و متاسفانه آبگرفتگی های شدید و ورود آب به داخل تعدادی از منازل در برخی از شهرهای گیلان، بیانگر بنای ساختمان در محدوده رودهاست و همه ساله با تکرار این قبیل حوادث و انتقال مردم به نقاط امن، اهمیت فاصله خانه با رودخانه گوشزد، اما به تدریج از حساسیت آن کم می شود.برخی از راه ها و شبکه های انتقال آب روستاها نیز در نزدیکی رودخانه ها ساخته و اجرا و شدت جریان رودها باعث رانش و ریزش آسفالت آنها شده است و تکرار این رویدادها نیز مطالعه علمی و دوراندیشانه در طراحی و ساخت راه های مواصلاتی ایمن را ضروری می کند.در تعدادی از شهرهای شمالی کشور، آب از دل جنگل ها به جلگه ها جاری و موجب زحمت مردم شد و این درحالی است که پوشش گیاهی جنگل ها باید به طور طبیعی مانع تشکیل سیلاب شود و به نظر می رسد هجوم آب از میان جنگل ها، دقت مضاعف در صیانت از این مواهب طبیعی و توسعه طرح ها و برنامه های آبخیزداری را گوشزد می کند.*خبرنگار ایرنا7124/1772            "}