{"onTitr":"","titr":" بحران دریاچه ارومیه نتیجه الگوی نامناسب مصرف آب است","describe":" تبریز- ایرنا - استاندار آذربایجان شرقی با اشاره به اینکه هزینه زیادی برای احیای دریاچه ارومیه می‌شود، اظهارداشت: یکی از علل خشکی این دریاچه الگوی نادرست استفاده از آب در بخش کشاورزی است.", "text":"به گزارش ایرنا، مجید خدابخش روز چهارشنبه در همایش رونمایی از طرح ملی آموزشی بانوی آب در تبریز، با بیان اینکه بیشتر اراضی دیم حوضه دریاچه ارومیه به کشت آبی تبدیل شده و هزاران چاه‌ غیرمجاز در اطراف آن حفر شده است، گفت: با توجه به اینکه کشاورزی با درآمد مردم حوضه دریاچه عجین شده است، با انسداد چاه‌های غیرمجاز، کشاورزان با مشکل مواجه شده اند. وی به آموزش الگوی مصرف صحیح در تمامی حوزه‌ها اعم از آب، برق و انرژی تاکید کرد و گفت: با مدیریت صحیح مصرف در تمامی عرصه‌ها می توان موفق شد .وی با اشاره به نقش موثر زنان در مدیریت مصرف آب، تاکید کرد: نقش بانوان در مدیریت مصرف آب و برق بسیار مهم بوده و اجرای طرح ملی آموزشی 'بانوی آب' اقدام بسیار ارزشمندی است.خدابخش گفت: از بانوان انتظار می‌رود ضمن آموزش صحیح مدیریتی به فرزندان خود در مصرف آب، خود نیز الگوی صحیح مصرف آب را رعایت کنند. وی خاطرنشان کرد: شاید 50 سال گذشته مصرف آب محدودیتی نداشت زیرا که الگوی مصرف متفاوت بود ولی اکنون با تغییر سبک زندگی، الگوی مصرف نیز تغییر یافته و مصرف توسط خانوار چندین برابر شده است. وی با اشاره به اینکه بیش از 90 درصد آب در حوزه کشاورزی مصرف می‌شود بر اصلاح الگوی مصرف در این بخش تاکید کرد.خدابخش با بیان اینکه نسل آینده در مورد ما قضاوت خواهد کرد، گفت: منابع ملی متعلق به یک نسل نیست و باید به فکر نسل های بعدی بود.به گزارش ستاد احیای دریاچه ارومیه طرح کاهش 40 درصدی مصرف آب در بخش کشاورزی دریاچه ارومیه را با عنوان یکی از بزرگترین طرح های بازگرداندن حیات به دریاچه ارومیه در دستور کار دارد.به گفته مدیر دفتر برنامه‌ریزی و تلفیق ستاد احیای دریاچه ارومیه هم اکنون سالانه 70 درصد از منابع آب تجدیدپذیر حوضه آبریز این دریاچه مصرف می شود که بخش کشاورزی با مصرف 87 درصد آن سهم بزرگی از این مصرف را از آن خود کرده است.وضعیت دریاچه ارومیه با اجرای طرح های احیا تثبیت شده و بر اساس آخرین آمار هم اکنون سطح تراز دریاچه ارومیه ۱۲۷۰.۵۸ متر با وسعت 2 هزار و ۹۳ کیلومتر با حجم آب ۱.۶۴ میلیارد مترمکعب است.6120/3071            "}