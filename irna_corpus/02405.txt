{"onTitr":"","titr":" قلمهای شکسته زیر پای قدرت","describe":" تهران- ایرنا- اینکه کثیری از سیاست پیشگان نظامهای خودکامه و توتالیتر خاورمیانه ایجاد چرخه عادلانه اطلاع رسانی را برنمیتابند، نه موضوعی عجیب است و نه غیرمنتظره؛ مسئله بر سر همراهی گروههای مختلف اجتماعی در سطوح گوناگون با نهادهای خودکامه قدرت در این جوامع است.", "text":"روزنامه ابتکار در سرمقاله ای به قلم علیرضا صدقی، نوشته است: مدتها است که فعالان رسانه های اجتماعی در این گوشه از دنیا آموخته اند مقصود و مقصدشان را لابه لای کلمات و واژه ها پنهان کنند تا بتوانند از محاق ممیزی و سانسور به سلامت بگذرند. گرچه داستان درازمان از روزنامه نگاران خاورمیانه ای به اینجا ختم نمیشود و آنها بیش از ممیزی و سانسور نگران «آزادی پس از بیان»اند.موج تخریبی تهدیدها و تخریبها و تخطئه ها بعد ازهر مطلب و گزارش و نوشته ای که به مذاق عده ای خوش نمیآید، آغاز میشود. اینها همه آغاز فرآیند و روندی است که گاه به حذف فیزیکی روزنامه نگار و خبرنگار هم منجر میشود. اتفاقی که به تازگی هم برای یکی از خبرنگاران این منطقه زمین روی داد و روزنامه نگاران خاورمیانه حالا عزادار یکی ازهمکاران عربستانی خود هستند. در این مجال نه قصد واکاوی چرایی بروز این اتفاق است و نه بنا است که ابعاد بزرگ و کوچک آن احصا شود. مسٔله اصلی دلیل این همه فشار بر مطبوعات و رسانه ها در مهد تمدن جهان است. مردمان خاورمیانه را چه شده است که تا این حد با فرزندان خود بیرحمی کرده و از کنار ـ حتی ـ مرگ آنها به سادگی عبور می کنند. مگر نه این است که روزنامه نگاران و خبرنگاران رسالت بزرگ اطلاع رسانی صحیح و حق برخورداری همگان از تصمیمها و برنامه های حکومتها را بر دوش میکشند؟ چرا در میان تمام گروهها اجتماعی آنها باید بیش از دیگران در معرض «تروریسم سازمانیافته» قرار بگیرند؟ اینکه کثیری از سیاست پیشگان نظامهای خودکامه و توتالیتر خاورمیانه ایجاد چرخه عادلانه اطلاع رسانی را برنمیتابند، نه موضوعی عجیب است و نه غیرمنتظره؛ مسئله بر سر همراهی گروههای مختلف اجتماعی در سطوح گوناگون با نهادهای خودکامه قدرت در این جوامع است. آنها که نه در قامت تروریست، دست به «ترور فیزیکی» میزنند بلکه با بهره گیری از ابزارهای مختلف دست به «ترور شخصیت» روزنامه نگاران و اصحاب جریده میزنند. در این میان بهره مندی از انواع شبکه های اجتماعی نظیر تویٔیتر، تلگرام، اینستاگرام، واتسآپ و ... هم به عنوان ابزاری قدرتمند دراختیارآنها قرارمی گیرد.شرایط فعلی روزنامه نگاران این منطقه به نقطه ای رسیده است که اگر حرفی بزنند که اصحاب و ارکان قدرت نپذیرند، بلافاصله با برخوردهای تند و گاه رادیکال «پیاده نظام»شان در شبکه های اجتماعی روبه رو میشوند. این پیاده نظام، سوژه را به هر شکلی که میخواهند و مورد نظر اصحاب قدرت است، تغییر داده، جعل کرده و سازمانی تازه برایش میسازند تا به هدف نهایی برسند. آنها به شکل سازماندهیشده، هماهنگ و با کلیدواژه هایی مشخص و معین، به روزنامه نگار و خبرنگار حمله میکنند و اتهاماتی بزرگ را متوجه اومیدانند. در این میدان نبرد نابرابر، بسیاری از مردم عادی هم بدون تحلیل دقیق به جریان ورود میکنند و به عنوان جاده صافکن این گروه، نقش خود را ایفا کرده و زمینه را برای شکستن قلم روزنامه نگار و خبرنگار فراهم میسازند. تبلیغات مخرب سازمان یافته، حمایت از سوی نهادهای بالادستی قدرت، توان همراهسازی توده مردم و ایجاد فضایی هماهنگ و یکپارچه علیه ارباب جراید، همه و همه در نهایت بالاترین فشار را متوجه روزنامه نگار یا خبرنگار بیدفاع میکند. از آنجا که بسیاری از خبرنگاران و روزنامه نگاران این منطقه از نهادهای صنفی قدرتمند بی بهره بوده و هیچ نهاد و سازمان مشخصی از آنها حمایت نمیکند، در برابر چنین هجوم وسیعی از کمترین ابزار دفاعی برخوردار هستند. در این میان اگر رسانه مبتوع هم از خبرنگار حمایت نکند، وضعیت به مراتب پیچیده تر و بغرنجتر میشود. در نهایت احتمال حذف خبری خبرنگار به مراتب بالا میرود به طوری که مدتهاست بسیاری از خبرنگاران این خطه، رسانه و جریده ای در اختیار ندارند و نمیتوانند از آنچه میبینند و میشنوند و میدانند و میخوانند، بگویند. گویی کشورهای خاورمیانه با چشمانی نابینا، گوشهایی ناشنوا و زبانهایی گنگ ادامه حیات میدهند. در این رهگذر، وفاداران به قدرت به بیشترین سطح برخورداری رسیده و در برابر هر نوع روشنگری و اطلاع رسانی شفاف مواضعی رادیکال و تند اتخاذ میکنند. اما مسٔله بر سر این است که اگر خبرنگاران نگویند، ننویسند و منتشر نکنند هم اصل مسٔله تغییری نمیکند. رانت، فساد، سوءاستفاده از قدرت، بهرهمندی از امکانات عمومی، بیتوجهی به منافع ملی، مصادره اموال همگانی و ... موضوعاتی که تا این وضع ادامه دارد، گریبان کشورهای منطقه را خواهد گرفت. اگر در میان مسئولان و ساکنان هرم قدرت،کسی سودای تمامیت ارضی، حفظ کیان کشور، توجه به منافع ملی، مبارزه با فساد، پاسداشت دستاوردهای ملی و ... را داشته باشد، در برابر این نوع برخوردها با اصحاب رسانه موضع خواهد گرفت. اما آنچه تاکنون مشاهده شده، حکایت از آن دارد که گویی تمام نخبگان سیاسی سوار بر ماشین مدیریت، از وضعیت موجود راضی هستند و در این میان قربانیان اصلی خبرنگاران ـ به مثابه سربازان اطلاع رسانی و روشنگری ـ خواهند بود.*منبع: روزنامه ابتکار،1397،7،18**گروه اطلاع رسانی**1893**9131            "}