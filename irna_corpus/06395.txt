{"onTitr":"","titr":" کاپیتان تیم فوتبال پیکان: شبیه تیم ملی بازی می کنیم","describe":" تهران- ایرنا- کاپیتان تیم فوتبال پیکان تهران گفت: در هر بازی با تاکتیک ویژه ای به میدان می رویم. پیکان شبیه ترین تیم به ساختار تیم ملی است.", "text":"آرمان قاسمی روز یکشنبه در گفت‌وگو با ایرنا با اشاره به دیدار اخیر پیکان مقابل سپیدرود که با برتری یک بر صفر شاگردان مجید جلالی همراه بود، اظهار داشت: با توجه به نتایج بازی رفت و برگشت پیکان در سال گذشته (یک باخت و یک تساوی) برابر سپیدرود، تنها به دنبال برد در این مسابقه بودیم زیرا کسب این سه امتیاز جایگاه ما را در بالای جدول حفظ می‌کرد. در واقع اگر نتیجه به نحو دیگری رقم می خورد شرایطمان نسبت به مدعیان دیگر مناسب نبود و برای حفظ بالانشینی دچار مشکل می شدیم. البته مثل سال گذشته هرچه زدیم به در بسته خوردیم و در ثانیه های آخر لطف خدا شامل حال ما شد و توانستیم دروازه حریف را باز کنیم.وی افزود: حضور مربی نامداری مثل علی کریمی در کنار تیم پر هواداری چون سپیدرود، کار را برای حریفان سخت می کند چون بازیکنان می خواهند از بزرگی نام سرمربی و تیم پرهوادارشان دفاع کنند و هرچه در توان دارند برای بازی مقابل حریف بگذارند.کاپیتان تیم فوتبال پیکان با اشاره به عملکرد داور در این مسابقه افزود: داور در این بازی عدالت را رعایت نکرد. از دقیقه 10 که کارت زرد به من داده شد تا آخر بازی کمک داور اصرار زیادی به اخراج من داشت چون اشتباهات و خطاهای بازیکنان حریف را به او گوشزد می کردم. اگر کاپیتان در زمین صحبت نکند و حق تیم را نگیرد پس چه کسی قرار است این کار را انجام دهد؟وی ادامه داد: جالب اینجاست که همه این تذکرات از بیرون زمین و توسط داوران کناری بود. چطور می شود که صحبت های مرا داور وسط نشنیده باشد ولی کمک داوران شنیده باشند؟ همین امر باعث عصبانیت سرمربی تیم ما شد و من را تعویض کرد تا این جو باعث اخراجم نشود چون همه عوامل کنار زمین انگار دست به دست هم داده بودند تا روی داور وسط تاثیر بگذارند تا من را اخراج کند. البته اشتباهات در فوتبال طبیعی است و دو طرفه است اما نباید به کسی آسیب برساند.قاسمی در رابطه با انتقاداتی که علیه پیکان مطرح می‌شود، گفت: آنچه درباره دفاعی بازی کردن تیم ما گفته می شود درست نیست. در هر بازی تاکتیک خاص خودمان را در زمین پیاده می کنیم. در این زمینه پیکان شبیه ترین تیم به ساختار تیم ملی است.وی با اشاره به دیدار پیش روی تیمش برابر پرسپولیس گفت: بازی مقابل پرسپولیس به دلیل نزدیکی امتیازات 2 تیم از حساسیت خاصی برخوردار دارد. البته تمام تیم های بالای جدول فاصله امتیازیشان خیلی کم است و یک برد یا مساوی در یک بازی تاثیرگذار خواهد بود. ضمنا پیکان اهداف بزرگی دارد و با توجه به عملکردش در 2 سال اخیر امسال به عنوان یک مدعی پا به مسابقات لیگ برتر گذاشته و مطمئن باشید که برای سه امتیاز این بازی به میدان می رویم. وی در پاسخ به این سوال که آیا فشردگی بازی‌های پرسپولیس روی عملکرد این تیم تاثیرگذار است؟ گفت: خستگی پرسپولیس در لیگ قهرمانان آسیا برای ما ملاک نیست چون همه می دانند که تیم حرفه ای همیشه آماده مسابقات است و تنها یکی، دو روز ریکاوری  کردن کفایت می کند تا تیم برای آماده سازی به مسابقه بعدی برود. البته شرایط تیم پرسپولیس با توجه به داشتن سرمربی مثل برانکو ایوانکوویچ واضح و مشخص است. او نشان داده که یک سرمربی کاربلد و حرفه ای است و برای هر بازی برنامه خاص خودش را داد. این چیزها باعث نمی شود که پیکان بازی مقابل پرسپولیس را ساده بداند. البته اینطور هم نیست که بگوییم چون آنها در آسیا تیم بزرگی مثل السد را شکست داده اند پس نمی توان مقابل آنها نتیجه گرفت. با تمرکز و شناخت و دانش مقابل آنها بازی خواهیم کرد و هدف بزرگمان را در ذهن مرور می کنیم تا بازی را به نفع خود پایان دهیم.ورزشی**ع.ک**1597            "}