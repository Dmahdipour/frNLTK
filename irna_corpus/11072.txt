{"onTitr":"","titr":" فضای مجازی و بازار آشفته کمر به قتل صنعت نشر بسته اند","describe":" تهران- ایرنا- فعال نشر و پخش موسیقی با ابراز نگرانی از آینده این هنر- صنعت، معتقد است که فضای مجازی و بازار آشفته اقتصادی، حیات فعالیتهای این عرصه را با تهدید جدی مواجه کرده است.", "text":"نیما جوان مدیر مرکز نشر و پخش جوان که اکنون به عنوان یک از پُرکارترین مراکز نشر موسیقی در عرصه موسیقی ایران شناخته می شود روز سه شنبه در گفت و گو با خبرنگار فرهنگی ایرنا گفت: سه آلبوم تمامی مراحل تولیدی خود را پشت سر گذاشته که تصمیم داریم بعد از ماههای محرم و صفر در طی مراسم ویژه ای از آنها رونمایی کنیم. وی درباره این آلبوم ها توضیح داد: آلبوم «یک سر و دو گوش» کاریست در فضای کودکانه که اثر «نجوا خبازیان» است و آلبوم «آدمابی» اثر «عبدی اوحدی» است که اثریست در فضای راک دهه هفتاد و هشتاد میلادی و آلبوم تصویری «نشان» درباره رقصهای مناطق مختلف ایران به کارگردانی «الهام اسدی» که زیر نظر استاد محمدرضا درویشی تولید شده را آماده پخش داریم که روانه بازار موسیقی ایران خواهد شد.این فعال عرصه نشر موسیقی، ضمن ابراز ناامیدی و نگرانی شدید خود نسبت به آینده نشر و پخش موسیقی به صورت فیزیکی اظهار داشت: متاسفانه دو مولفه نابسامانی اقتصادی و نشر غیر مجاز آثار در فضای مجازی با تمام قدرت کمر به نابودی این صنعت بسته اند تا جایی که متاسفانه باید اعلام کرد که آمار فروش فیزیکی محصولات موسیقی در روزهای اولیه پخش که قاعدتا باید روزهای اوج فروش یک اثر باشد پس از گذشت یک ماه به آمار نگران کننده 80 سی دی در ماه رسیده و این به معنای اعلام زنگ خطر برای فعالان در عرصه تولید و نشر موسیقی است. وی افزود: شرایط نابسامان اقتصادی از طرفی باعث بالا رفتن غیر منطقی قیمت سی‌دی به واسطه افزایش قیمت مواد اولیه می شود؛ به عنوان مثال قاب سی‌دی از قیمت 900 به 3700 رسیده است و در پی این جریان متاسفانه بسیاری از فعالان این عرصه بدون هیچ نظارتی قیمت سی‌دی تولید شده را از 15 هزار تا 25 هزار تومان بالا برده اند. جوان ادامه داد: از طرف دیگر مردم هم توان اقتصادی خرید سی‌دی به قیمتهای فعلی را ندارند و همین امر باعث گرایش مردم به دانلود غیر مجاز آثار موسیقی شده است که هر دو عامل، صنعت نشر موسیقی را به سوی نابودی خواهند کشید و در این شرایط ، این صنعت چاره ای جز تعطیلی ندارد.وی در پاسخ به این که راه چاره در چه چیزی است، گفت: با توجه به اینکه ما سالهاست تمام زندگی خود را با این کار آمیخته کردیم و نمی توانیم جز موسیقی کار دیگری بکنیم تنها کاری که برای ما باقی خواهد ماند برگزاری کنسرت و برپایی فستیوال خواهد بود مگر اینکه در این آشفته بازار شاهد حضور متولیانی برای نظارت بر افزایش بی رویه قیمتها و کنترل بازار باشیم، در غیر این صورت هیچ چاره ای برای ادامه حیات این صنعت نمی بینیم.فراهنگ**ع-ا** 1055            "}