{"onTitr":"","titr":" قطار توریستی عقاب طلایی به ایستگاه مشهد رسید","describe":" مشهد-ایرنا- مدیرکل راه آهن خراسان گفت: 32 گردشگر با قطار توریستی عقاب طلایی صبح امروز وارد ایستگاه راه آهن مشهد شدند.", "text":"محمدهادی ضیایی مهر روز چهارشنبه در گفت و گو با خبرنگار ایرنا افزود: این قطار گردشگری روسی که 15 مهر ماه از مرز ریلی سرخس وارد کشور شده بود پس از سوار کردن مسافران خود از تهران ساعت شش صبح امروز وارد مشهد شد.وی گفت: این گردشگران بین المللی امروز پس از دیدن حرم مطهر رضوی، مجموعه تاریخی باغ نادری و آرامگاه فردوسی ساعت 16:20 مشهد را ترک کرده و از طریق مسیر طبس به سمت کرمان سفر خود را ادامه می دهند.مدیرکل راه آهن خراسان افزود: قطار گردشگری عقاب طلایی در ادامه سفر خود از ایستگاهها و شهرهای کرمان، راین، یزد، اصفهان، سعادت شهر، شیراز، کاشان، قمرود، اراک، شوشتر، گرمسار و پل سفید عبور و گردشگران خارجی از اماکن دیدنی آنها دیدن می کنند. وی گفت: این قطار گردشگری بین المللی با 34 خدمه، 9 واگن روسی و یک واگن خواب ایرانی پس از طی این مسیر و انجام یک تور گردشگری دیگر چهارشنبه دوم آبان ماه از مرز ریلی سرخس از ایران خارج خواهد شد. پیش از این فروردین ماه امسال دو قطار گردشگری عقاب طلایی وارد ایران شده بودند. پارسال نیز 261 گردشگر خارجی از قاره های آسیا، اروپا و آفریقا با چهار قطار گردشگری بین المللی وارد مشهد شدند و از اماکن تاریخی و گردشگری این شهر و دیگر نقاط کشور دیدن کردند.3221/1858            "}