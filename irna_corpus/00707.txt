{"onTitr":" سفیر روسیه در هند:    ","titr":" تحریم های آمریکا مانع امضای قرارداد دفاعی با دهلی نو نیست","describe":" دهلی نو - ایرنا - سفیر روسیه در هند با ذکر اینکه این احتمال وجود دارد که قراردادهای دفاعی بیشتری بین دو کشور امضا شود تاکید کرد تهدیدات آمریکا به اعمال تحریم هیچ مانعی نمی تواند ایجاد کند.", "text":"به گزارش ایرنا به نقل از خبرگزاری 'پی تی آی' هند در روز پنجشنبه، نیکلای کوداشف با تاکید بر اینکه قرارداد 5.4 میلیارددلاری اخیر برای فروش سیستمهای دفاع موشکی اس 400 'بزرگترین قرارداد' در تاریخ روابط هند و روسیه است افزود این قرارداد همچنین سریع ترین سندی است که امضا شد. به گفته وی، عملیاتی شدن این قرارداد که در جریان سفر ولادیمیر پوتین رییس جمهوری روسیه به دهلی نو در آخر هفته گذشته امضا شد از سال 2020 آغاز شده و پنج سال به طول خواهد کشید. او در مصاحبه ای در دهلی نو خاطر نشان کرد در ماه های آینده قراردادهای بیشتری از جلمه در زمینه تولید سلاح کلاشنیکف بین دو کشور امضا خواهد شد. سفیر روسیه در هند تاکید کرد که قانون کاتسا که از سوی آمریکا برای تنبیه کشورهایی که با دشمنان واشنگتن مراودات اقتصادی دارند اجرا می شود روی برنامه های دفاعی هند و روسیه در آینده هیچ تاثیری نخواهد داشت. سخنان سفیر روسیه در هند تنها یک روز پس از آن عنوان می شود که رییس جمهوری آمریکا اعلام کرد که دهلی نو به زودی از تصمیم وی در ارتباط با قانون مقابله با رقیبان آمریکا از طریق تحریم ( کاتسا) آگاهی پیدا خواهد کرد.هند و روسیه روز جمعه هفته گذشته در حضور نارندرا مودی نخست وزیر هند و ولادیمیر پوتین رییس جمهوری روسیه قرارداد خرید پنج سامانه موشکی اس 400 به ارزش 5.43 میلیارد دلار را امضا کردند.سال گذشته ترامپ رئیس جمهوری آمریکا قانونی به نام &#39;مبارزه با مخالفان آمریکا از طریق تحریم&#39; یا &#39;کاتسا&#39; امضا کرد که بر اساس آن روسیه، ایران و کره شمالی شامل تحریم های واشنگتن شدند. بند 231 قانون کاتسا کشور های دوم که دارای قراردادهای مهم با بخش های دفاعی و امنیت روسی دارند را واجد شرایط برای تحریم شدن از سوی آمریکا می کند.بر اساس این قانون تنها رییس جمهوری آمریکا می تواند در اعطای معافیت به کشورها از جمله هند تصمیم گیری کند.دونالد ترامپ در حضور خبرنگاران در کاخ سفید در خصوص قرارداد نظامی هند و روسیه گفت: آنها به زودی از تصمیم من با خبر خواهند شد.مایک پمپئو وزیر امور خارجه آمریکا نیز در کنار رییس جمهور آمریکا حضور داشت. وی به همراه جیمز متیس وزیر دفاع آمریکا پیش از این خواهان معافیت هند از قانون کاتسا شده بودند.هفته گذشته کاخ سفید اعلام کرده بود که معافیت های ریاست جمهوری در ارتباط با خرید سلاح از روسیه که تحریم شده است با هدف ترغیب کشور ها از جمله هند به کاهش وابستگی به تجهیزات نظامی است.سخنگوی شورای امنیت ملی کاخ سفید پس از امضای قرارداد سامانه موشکی اس 400 میان هند و روسیه گفت: معافیت های کاتسا محدود است و با هدف کاهش وابستگی کشور ها به تجهیزات نظامی روسیه اعطا می شوند. این معافیت ها برای قطعات یدکی تجهیزاتی که پیش از این خریداری شده اند خواهند بود.سفارت آمریکا در هند نیز اعلام کرده است که قانون کاتسا علیه مسکو تنظیم شده است و قصد ندارد به توانایی های نظامی متحدان آمریکا صدمه بزند.دولت هند تاکنون چند بار درخواست خود برای دریافت معافیت از قانون کاتسا را به آمریکا ارائه کرده است.هند اعلام کرده است که روابط نظامی هند و روسیه مهم هستند و همچنین اگر هند بخواهد خرید نفت از ایران را به طور کامل متوقف کند، هزینه های واردات نفت این کشور تا 6 میلیارد دلار افزایش پیدا می کنند که این امر به ضرر اقتصاد هند است. بنابراین هند دارای یک دلیل موجه برای دریافت معافیت از تحریم های آمریکا است.آمریکا به نوبه خود می داند که تحریم های این کشور سبب ایجاد تنش در روابط دهلی نو با دو متحد طبیعی این کشور خواهند شد و دهلی نو را مجبور خواهد کرد تا با چین همکاری بیشتری داشته باشد که این امر سبب نفوذ هرچه بیشتر چین در منطقه و جهان خواهد شد. اقدام هند در کنار گذاشتن سامانه موشکی اس 400 و همچنین نفت ایران سبب خواهد شد تا ایران، روسیه و چین بیش از پیش به یکدیگر نزدیک شوند. وجود این اتحاد میان سه کشور قدرتمند سبب تحت تاثیر قرار گرفتن سرمایه گذاری های طولانی مدت هند در افغانستان و همچنین استراتژی طراحی شده دهلی نو در منطقه خواهد شد.آساق**1424 ** 1908            "}