{"onTitr":"","titr":" پوتین: مبارزه با تروریسم بین الملل در اولویت روسیه قرار دارد","describe":" مسکو - ایرنا - رئیس جمهوری روسیه اعلام کرد: روسیه مبارزه مستمر با تروریسم بین المللی را در اولویت قرار داده است.", "text":"به گزارش ایرنا، ولادیمیر پوتین روز پنجشنبه در سخنانی در مراسم دریافت استوارنامه های 23 سفیر جدید در کاخ کرملین با تاکید بر مبارزه با تروریست ها خاطرنشان کرد: چنین رویکرد اصولی پایه و اساس اقدامات روسیه در حل مناقشه های منطقه ای ازجمله مساله سوریه است.وی افزود: بانقش تعیین کننده نیروهای روسیه در جریان عملیات ضدتروریستی در سوریه ضربات مهلکی بر پیکر تروریست های بین المللی وارد و حکومت این کشور حفظ شده است. رئیس جمهوری روسیه تصریح کرد: بر اساس نتایج نشست کنگره ملی سوریه در سوچی و قطعنامه 2254 شورای امنیت، شرایط برای فعال سازی روند مذاکرات سوریه فراهم شده است.پوتین همچنین گفت که روسیه به همراه شرکای خود در روند مذاکرات آستانه (ایران و ترکیه)برای تشکیل کمیته قانون اساسی سوریه تلاش می کند و امیدواریم بازسازی سوریه هدف مشترک جامعه جهانی باشد.وی ادامه داد: بازسازی اقتصاد آسیب دیده و زیرساخت های سوریه و بازگشت میلیون ها پناهنده سوری به میهن خود در دستور کار ما قرار دارد که امکان می دهد بار سنگین مهاجرت از دوش بسیاری از کشورهای اروپایی برداشته شود.پوتین خاطرنشان کرد: راستای مهم همکاری همه کشورهای ذینفع، حل مسائل انسانی سوریه خواهد بود.اروپام*39*1346**1337            "}