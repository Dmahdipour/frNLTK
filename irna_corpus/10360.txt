{"onTitr":"","titr":" گفتمان الزامی شدن سلامت در استان بوشهر دنبال می شود","describe":" بوشهر- ایرنا- قائم مقام دانشگاه علوم پزشکی استان بوشهر گفت: برای بهبود شاخص های بهداشتی، گفتمان الزامی شدن سلامت به عنوان گفتمان غالب در شهرستان های این استان پیگیری می شود.", "text":"به گزارش ایرنا، حیدر عزیزنژاد روز چهارشنبه در نشست مجمع سلامت استان بوشهر گفت : مجمع سلامت هر شهرستان به مثابه یک مجمع هم اندیشی باید به سمت برنامه ریزی برای سلامت و استفاده از نظرنخبگان و کارشناسان پیش برود.وی بیان کرد: سازمان جهانی بهداشت سلامت را در همه زمینه‌ها جسمی، روحی و اجتماعی تعریف کرده و برهمین اساس این حوزه بسیار وسعت دارد بنابراین تامین و حفظ آن تنها از عهده وزارت بهداشت بر نخواهد آمد.قائم مقام رئیس دانشگاه علوم پزشکی بوشهر ادامه داد: همه اندیشمندان و صاحب نظران حوزه سلامت در همه نقاط دنیا به این نتیجه رسیده اند که تنها٢٠ درصد از سلامت مردم مربوط به بهداشت و درمان است که آن را نیز وزارت بهداشت با وجود بیمارستان ها، درمانگاه ها، مراکز خدمات جامع سلامت و خانه های بهداشت انجام می دهد.عزیزنژاد بیان کرد: در گذشته توجه زیادی توسط سایر نهادها به مقوله سلامت نشده است به همین دلیل در شاخص های بهداشتی رتبه دهم را در بین 24 کشور منطقه دارا هستیم.وی افزود: 35 درصد از مسائل بهداشتی و درمانی به خود مردم و تاثیر آنها بر شاخص های بهداشتی به رعایت مسائل حوزه سلامت ارتباط پیدا می ‌کند و این موضوع با همکاری و گسترش سازمان های مردم نهاد میسر می شود.قائم مقام رئیس دانشگاه علوم پزشکی بوشهر با بیان اینکه حاکمیت نیز باید سهم خود را از مقوله سلامتی مردم پرداخت کند گفت: با توجه به اهمیت مقوله سلامت سیاست‌ گذاری‌ ها باید درست و منابع به سمت سلامت جامعه به صورت ویژه سوق داده شود.سرپرست شبکه بهداشت و درمان تنگستان گفت: با اجرای سیاست های وزارت بهداشت، درمان و آموزش پزشکی و حمایت مسئولان گام های موثر و مفیدی در بخش سلامت در این شهرستان برداشته شده است.عادل مقدس ادامه داد: با توجه به نیازهای بهداشتی و درمانی مردم، بهداشت و درمان نمی‌ تواند به تنهایی در مباحث سلامتی مردم پاسخگو باشد زیرا سلامت مقوله گسترده‌ای است و حفظ و ارتقای آن نیاز به عزم همه نهادها و ارگان ها و مردم دارد.وی گفت: جزیره ای عمل کردن برخی نهادها و سازمان ها و ضعف همکاری های بین بخشی از جمله مشکلات بخش سلامت است که این امر در رسیدن به عدالت در سلامت مشکل ایجاد می کند.سرپرست شبکه بهداشت درمان تنگستان ادامه داد: همه سازمان‌ ها باید دارای پیوست سلامت و متعهد به اجرای قوانینی مربوط در خصوص سلامت جامعه باشند و با ایجاد فرهنگ سلامت به مردم در قدم برداشتن به سوی سبک زندگی سالم کمک کنند.6047/6043            "}