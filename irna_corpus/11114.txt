{"onTitr":"","titr":" پیر مرد لبنانی خطاب به سفرا : موشک ها را پیدا کردید","describe":" بیروت-ایرنا - اقدام وزارت خارجه لبنان در گردهم آوردن سفرا و دیپلمات های مقیم  بیروت و بازدید آنان از اماکنی را که «بنیامین نتانیاهو» نخست وزیر رژیم صهونیستی مدعی شده بود کارخانه و انبار موشک های حزب الله است، می توان دیپلماسی میدانی و پاتک این کشور به دشمن توصیف کرد.", "text":"به گزارش ایرنا، ماجرا از پنجشنبه شب آغاز شد که در هفتاد و سومین نشست مجمع عمومی سازمان ملل متحد، نتانیاهو در جدیدترین نمایش خود پس از افشاگری درباره تاسیسات هسته ای ایران در تورقوزآباد، با نمایش یک نقشه و تصویر ادعا کرد که حزب الله، موشک های خود را در کانون زندگی شهری لبنان و نزدیک فرودگاه بین المللی بیروت پنهان کرده و از شهروندان این کشور به عنوان سپر انسانی استفاده می کند.نخست وزیر رژیم صهیونیستی در یک تریبون جهانی، سه نقطه نزدیک به فرودگاه از جمله ورزشگاه «العهد» متعلق به حزب الله را به دوربین ها و حاضران نشان داد و همزمان ارتش اشغالگر رژیم جعلی اسرائیل با انتشار عکس ها و ویدیوهایی مدعی شد که اسرائیل مکانی را که حزب الله از آن برای ارتقای موشک های زمین به زمین خود به موشک های نقطه زن استفاده می کند، کشف کرده است.«افیخای ادرعی» سخنگوی ارتش رژیم صهیونیستی، در صفحه توئیتر خود به گردشگران و مسافرانی که از فرودگاه بیروت استفاده می کنند، هشدار داد و تاکید کرد که اسرائیل قطعا عملیاتی را علیه این نقاط انجام خواهد داد.جمعه صبح «جبران باسیل» وزیر خارجه لبنان از نیویورک در واکنش به ادعاهای نتانیاهو در توئیتر خود شکست مفتضحانه رژیم صهیونیستی در برابر لبنان را یادآور شد و نوشت: اسرائیل بار دیگر برای توجیه تجاوز خود بهانه تراشی و از یک تریبون بین المللی برای نقض حاکمیت کشورها زمینه چینی می کند. اسرائیل از یاد برده که لبنان آن را بیرون رانده و تجاوزاتش را درهم شکسته است و از این غافل است که غرورش و دوستی های جدیدش نفعی برایش ندارد.**به وقت قرار در وزارت خارجه لبناناما وزارت خارجه لبنان به پاسخ توئیتری اکتفا نکرد. زمانی که باسیل از امریکا به بیروت بازگشت برای سفارت همه کشورها در بیروت دعوتنامه ای فرستاد تا دوشنبه عصر در ساختمان وزرات خارجه جمع شده تا همه با هم به بازدید کارخانه های موشک حزب الله بروند.پیش از ساعت قرار خیلی از هیات های دیپلماتیک خودشان را به «قصر بسترس» در اشرفیه بیروت رساندند، جایی که چون برنامه به سرعت هماهنگ شده بود، هنوز دست اندرکاران مشغول چیدن صندلی ها بودند. برخی دیپلمات های عالی رتبه ایستاده به سخنرانی باسیل گوش دادند و یک دو نفر از سفرا هم با مشاهده اینکه جایی برای نشستن وجود ندارد، از محل رفتند و نماینده آنها باقی ماند.وزیر خارجه لبنان رو به سفیران و دیپلمات های خارجی گفت: نخست وزیر اسرائیل از تریبون سازمان ملل استفاده می کند تا به لبنان و مقاومت آن اتهام بزند و نقض قطعنامه های بین المللی را توجیه کند. اسرائیل فقط طی هشت ماه اخیر، حدود 1500 بار حریم زمینی، هوایی و دریایی لبنان را نقض کرده است و حالا نتانیاهو بدون هیچ دلیل و برهانی از وجود 3 مخزن موشکی در نزدیکی فرودگاه بیروت سخن گفته است. وی ادامه داد، ما قرار نیست هر بار که دشمن اسرائیلی ادعاهایی را مطرح می کند، کاروان راه بندازیم و همه جا را نشان هیات های خارجی بدهیم، اما چون این بار از تریبون عمومی سازمان ملل فرودگاه بین المللی بیروت را هدف گرفته است، تصمیم به این کار گرفتیم تا دروغش را در برابر همه شما عیان کنیم.سپس هیات های دیپلماتیک و خبرنگاران سوار بر اتوبوس هایی از شمال شرق بیروت به محله «الاوزاعی» در حومه جنوبی این شهر رفتند، جایی مانند تورقوزآباد تهران، تا بار دیگر صهیونیست ها مضحکه دست همه شوند.*گل لبنان در دروازه رژیم صهیونیستی در زمین فوتبالباشگاه گلف، ورزشگاه العهد و کوچه پس کوچه های محله الاوزاعی یعنی نقاط مورد ادعای نتانیاهو سه مقصدی بود که باسیل به همراه سفرا و دیپلمات های دیگر کشورها در آن قدم زدند.اگر کسی کمترین ابهامی هم داشت، با گام برداشتن روی چمن های زمین گلف، و زمین فوتبال العهد و رفتن کنار استخر و ورود به سوله ای که انبار کاغذ متروکه بود، برای همه به یقین تبدیل شد که اینجا خبری از موشک های حزب الله نیست.برخی در آن انبار متروکه حتی رفته بودند پشت کاغذهای نم زده و دنبال دریچه ای می گشتند که احتمالا به انبارها یا کارخانه های زیر زمینی موشک راه داشته باشد. برخی هم با شوخی به هم می گفتند آخر چطور می شود صدها موشک را اینجا پنهان کرد و هیچ اثری از آن نباشد.جبران باسیل با بیان اینکه برای این بازدید هیچ هماهنگی با کسی از مسئولان باشگاه و حزب الله نکرده است، رو به مهمانانش گفت که ما امروز با هم به این 3 نقطه آمدیم که به نظرم اسرائیل روی باشگاه العهد (متعلق به حزب الله) بیشتر دست گذاشته بود و شما و رسانه ها به عنوان شاهد دیدید که ادعاهای اسرائیل دروغی بیش نیست.«الکساندر زاسپکین» سفیر روسیه به خبرنگاران از جعل مدارک و تصاویر توسط اسرائیلی ها سخن گفت و خاطر نشان کرد باید از این دروغ ها به واقعیت موجود رسید و امروز این بازدیدی که وزارت خارجه لبنان ترتیب داد، به اندازه کافی قانع کننده بود تا روی زمین با واقعیت آشنا شویم و برای افکار عمومی نقل کنیم که آنچه اسرائیل ادعا می کند، حقیقت ندارد.«علی العامری» سفیر عراق نیز در خلال این بازدید با رد ادعاهای نتانیاهو، رژیم صهیونیستی را دشمن مطلق اعراب دانست و گفت که لبنان یکی از کشورهایی است که با دشمن اسرائیلی رو در رو می شود و ضروری است که کشورهای عربی از آن حمایت کنند.«سیداحمد حسینی» کاردار سفارت جمهوری اسلامی هم در پاسخ سؤال شیطنت آمیز شبکه «ام.تی.وی» لبنان در مورد اینکه آیا این بازدید، واکنشی عجولانه از سوی وزارت خارجه لبنان از ترس جنگ نبوده است، گفت: ترس کلمه دقیقی نیست، اما باید همواره همه حساب و کتاب ها را داشت، چرا که این دشمن به راحتی دروغ می گوید و در برابر این تحریک و نمایش که همه شاهد آن بودیم، باید کذب این ادعاها برملا می شد. به نظرم این گامی هوشمندانه از سوی وزارت خارجه لبنان بود.این دیپلمات ایرانی در پاسخ به خبرنگاران دیگر درباره وجود موشک ها اینگونه پاسخ داد که اگر هم موشکی وجود داشته باشد، حزب الله عاقل تر از آن است که نزدیک فرودگاه و در تماس با شهروندان آن را کار بگذارد.حسینی، اقدام وزارت خارجه لبنان را به دیپلماسی میدانی تشبیه کرد.*هوادارانی که به زمین فوتبال نیامدنددر حالی که 73 دیپلمات ارشد از کشورهای مختلف حضور داشتند، اما «الیزابت ریچارد» سفیر آمریکا در بیروت به بهانه سفر نه در ساختمان وزرات خارجه حاضر بود و نه در بازدید میدانی. برعکس برخی از سفرا که در بیروت حضور نداشتند، اما نماینده ای را فرستاده بودند، حتی یک منشی هم از سفارت آمریکا در دعوت وزارت خارجه لبنان برای این برنامه حاضر نشد.«ولید البخاری» کاردار عربستان سعودی در بیروت در کنار «حمد سعید الشامسی» سفیر امارات در لبنان، به وزارت خارجه آمدند اما حاضر به بازدید میدانی نشدند. همینطور سفرای دیگر کشورهای عضو شورای همکاری خلیج فارس غیر از عمان هم به بازدید میدانی نیامدند.«برونو فوشیه» سفیر فرانسه در بیروت از لزوم خویشتن داری لبنان برای استمرار ثبات در این کشور صحبت کرد اما نگفت، آن که قوانین بین المللی را نقض می کند، رژیم صهیونیستی است و نه لبنان.در پایان بازدید هیات ها در حال عبور از کوچه های تنگ محله اوزاعی بودند که بچه های لبنانی مشغول بازی فوتبال دست از ادامه بازی کشیدند و اهل محل خوشحال از اینکه محله شان شهرت جهانی گرفته، لبخند زنان به دیپلمات ها خوشامد گفتند. مردی هم از بالکن خانه اش برای وزیر خارجه و دیپلمات ها دست تکان می داد و می پرسید «چی شد؟ موشک ها را پیدا کردید؟»خاورم**2054            "}