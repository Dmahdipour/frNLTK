{"onTitr":" جامعه تورگردانان:    ","titr":" باید برای معرفی چهره واقعی ایران به خارجی ها تلاش کنیم","describe":" تهران- ایرنا- رییس هیات مدیره جامعه تورگردانان ایران گفت: دولت باید وارد عرصه تبلیغات درباره معرفی ایران شود، ما امنیت داریم اما آیا این موضوع را تبلیغ کرده ایم تا مردم جهان دقیق تر و صحیح تر با کشور ما آشنا شوند.", "text":"به گزارش خبرنگار فرهنگی ایرنا، ابراهیم پور فرج روز سه شنبه در نشست چالش های گردشگری دیجیتال که در دانشگاه علم و فرهنگ برگزار شد،افزود: متاسفانه در کشور های دیگر علیه ایران تبلیغات منفی وجود دارد،به همین دلیل باید در معرفی آثار باستانی و نقاط گردشگری، تبلیغات گسترده و میدانی انجام شود تا سبب جذب گردشگر خارجی به کشور شود.نایب رییس جامعه تخصصی گردشگری الکترونیکی ایران اظهار داشت: رونق صنعت گردشگری دیجیتال از سال 2000 در اروپا آغاز شد و ما نیز تلاش کردیم از سال 87 با این تکنولوژی همراه شویم، بدین ترتیب e_tourism  در ایران رونق یافت که به دنبال آن روادید الکترونیکی برای گردشگران خارجی صادر می شود و بستر الکترونیکی برای صنعت گردشگری مورد استفاده قرار می گیرد.** شمار گردشگران خارجی در دولت تدبیر و امید افزایش یافت پورفرج با اشاره به اینکه بهار و پاییز دو فصل توریستی ایران است، افزود: در دولت تدبیر و امید به قدری شمار گردشگران خارجی افزوده شد که دو فصل تابستان و زمستان نیز مورد استقبال گردشگران برای سفر به ایران قرار گرفت.وی ادامه داد: این روند تا سه ماه قبل ادامه داشت تا اینکه به یکباره تعداد گردشگران در این سه ماه به دنبال تحولات اخیر بازار ارز، کاهش یافت که البته آمار گردشگران برخی کشورها همچون عراق در این مدت افزایش یافته است.پورفرج تصریح کرد: نمایشگاه های متعددی در کشورهای مختلف پیش رو داریم که قصد داریم با حضور فعال و هدفمند در آنها، شمار گردشگران ورودی به ایران را برای فصل بعدی جبران کنیم.* ضرورت های توسعه گردشگری دیجیتالیمدیرکل دفتر مناطق نمونه گردشگری و زیرساخت های سازمان میراث فرهنگی، صنایع دستی و گردشگری نیز گفت: برای گردشگری دیجیتالی به سه ساختار مهم نیاز است که نخست ساختار ابزاری است تا بتوان برای توسعه این صنعت از آن استفاده کرد، سپس ساختار نیروی انسانی و پس از آن ساختار حقوقی در گردشگری دیجیتالی باید مورد توجه جدی قرار گیرد. ولی تیموری درمورد ساختار حقوقی اظهار داشت: همانطور که برای فعالیت گردشگری نیاز به انضباط داریم، در حوزه گردشگری الکترونیکی نیز نیاز به مقرراتی است تا از این فعالیت ها حمایت کند. وی با تاکید بر اینکه باید به نیروی انسانی فعال در گردشگری آموزش های لازم داده شود، افزود: ما با تقاضاهایی برای فعالیت در حوزه گردشگری دیجیتال مواجهیم که 90 درصد این درخواست ها از سوی کسانی است که به فناوری آشنا هستند اما در حوزه گردشگری شناخت کامل ندارند. تیموری ادامه داد: باید بتوان در صنعت گردشگری از فناوری اطلاعات به عنوان یک ابزار حرفه ای استفاده کرد که این اتفاق نه تنها در بخش دولتی که حتی در بخش خصوصی نیز اتفاق نیفتاده، پس لازم است تحولی در آموزش نیروی انسانی رخ دهد. وی نکته بعدی را حمایت حقوقی از فعالان تازه وارد عرصه گردشگری دیجیتال ذکر و اضافه کرد: اگر این حمایت ها وجود نداشته باشد امکان ورود این نیروهای آشنا به فناوری الکترونیک وجود نخواهد داشت یا اگر تخلفاتی به عنوان مثال کپی از نام یک آژانس مشهور و باسابقه انجام شود، در صورت نبود ساختار حقوقی محکم نمی توان با آن برخورد کرد. مدیرکل دفتر مناطق نمونه گردشگری و زیرساخت ها سازمان میراث فرهنگی ادامه داد: اگرچه تا به امروز به شیوه سنتی امور گردشگری را پیش برده ایم اما از این پس با توسعه گردشگری دیجیتال، ناگزیر باید به سه ساختار ابزاری، نیروی انسانی و حقوقی توجه کنیم. ** تخصص صرف آی تی نمی تواند به فعالیت موفق گردشگری کمک کند تیموری همچنین با بیان اینکه در حال حاضر کسب و کارهای دیجیتالی درمقوله گردشگری، متولی خاصی ندارد، گفت: یک اختلاف نظر بین سازمان میراث فرهنگی و مرکز توسعه تجارت الکترونیک وجود دارد، آنها معتقدند که باید امور این حوزه مطابق مقررات آنها باشد و ما می گوییم که کسب و کار در این زمینه نیاز به تخصص دارد.وی افزود:درست است که برای کار در این حوزه نیاز به تخصص فناوری داریم اما تخصص صرف در حوزه آی تی نمی تواند فعالیت موفق گردشگری را در فضای مجازی برنامه ریزی کند. **قرار نیست آی تی جای انسان را در گردشگری بگیرد محمد حسین ایمانی خوشخو رییس انجمن گردشگری ایران نیز گفت: گردشگری الکترونیک بدین معناست که ظرفیت های آی تی می تواند در خدمت گردشگری باشد اما قرار نیست فناوری اطلاعات جای انسان را در صنعت گردشگری بگیرد چرا که این صعنت تعامل انسان با انسان است و نیروی انسانی حرف نخست را در این صنعت می زند، در واقع فناوری اطلاعات، ارتباط جامعه میهمان با میزبان را تسهیل می کند. ** با زیرساخت های فعلی نمی توان به رونق گردشگری امیدوار بود منوچهر جهانیان رییس دانشکده گردشگری دانشگاه علم و فرهنگ نیز در این نشست اظهار داشت: امروزه نقش فناوری اطلاعات و ارتباطات در صنعت گردشگری و رشد اقتصادی بر کسی پوشیده نیست. اما گردشگری در کشور ما با چالش های متفاوتی روبروست و با زیرساخت های فعلی نمی توان به رونق گردشگری در همه حوزه های آن امیدوار بود. جهانیان با یادآوری این نکته که فناوری اطلاعات، کارایی گردشگری را افزایش می دهد، ادامه داد: توسعه فناوری اطلاعات می تواند صنعت گردشگری را در کشور همچون ایران با جاذبه های فراوان توریستی متحول کند. **گردشگری راه توسعه کشور است حمیدرضا ضرغام بروجنی عضو هیات علمی گروه مدیریت جهانگردی دانشگاه علامه طباطبایی نیز بر این موضوع تاکید کرد که با توجه به ظرفیت ها، گردشگری راه توسعه کشور است. وی گفت: ورود پرشتاب فناوری های نوین به گردشگری، پیام آور یک انقلاب واقعی در صنعت گردشگری است. گردشگری بین المللی طی 20 سال گذشته بیش از 4 برابر شده است و گردشگری داخلی نیز در همه جای دنیا به ویژه کشورهای توسعه یافته به شدت افزایش یافته است. ضرغام در پایان افزود: تحول دیجیتالی بر بخش های اقتصاد و بسیاری از جنبه های زندگی ما تاثیر دارد و برنده نهایی سازمان هایی هستند که در زمینه نوآوری با شتاب، تلاش می کنند. فراهنگ**9012** 1701            "}