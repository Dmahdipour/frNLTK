{"onTitr":" استاندار کرمانشاه:    ","titr":" مدیران با کارشکنی بحران آفرین نباشند","describe":" کرمانشاه - ایرنا - استاندار کرمانشاه گفت: مدیران باید مشکلات را از پیش روی مردم بر دارند، نه اینکه با کارشکنی برای مردم بحران آفرینی کنند.", "text":"به گزارش خبرنگار ایرنا، هوشنگ بازوند عصر چهارشنبه در نشست ستاد بازسازی مناطق زلزله زده استان که در استانداری کرمانشاه برگزار شد، اظهار داشت: 26 هزار و 113 واحد کشاورزی در زلزله کرمانشاه آسیب دیدند که از این تعداد 15 هزار و 354 واحد نیاز به تعمیر داشتند.وی افزود: تاکنون از محل اعتبارات کمک به زلزله زدگان کار تعمیر پنج هزار و 570 واحد به پایان رسیده است.استاندار کرمانشاه عنوان کرد: به 11 هزار و 800 واحد نگهداری دام تسهیلات پرداخت شده تا جایگاه نگهداری دام بار دیگر ساخته شود.بازوند اعلام کرد:در حال رایزنی هستیم تا برای واحدهای دامی که به دلیل پس لرزه ها تخریب شده اند، نیز اعتبارات تامین کنیم.استاندار کرمانشاه در بخش دیگری از صحبت های خود گفت: دانشگاه علوم پزشکی 64 پروژه تخریبی داشت که در سالگرد زلزله کرمانشاه عملیات بازسازی 54 پروژه آن به اتمام خواهد رسید.‌بازوند افزود: مرحله نخست بازسازی بیمارستان سرپل ذهاب مرداد ماه به بهره برداری رسیده است و مرحله دوم نیز تا سالگرد زلزله به بهره برداری خواهد رسید.وی یادآور شد: وزیر بهداشت تاکنون سه وعده برای بهره برداری از بیمارستان سرپل ذهاب داده است، اگر دانشگاه علوم پزشکی تا سالگرد زلزله نتواند این بیمارستان را به بهره برداری برساند، پذیرفته نیست.استاندار کرمانشاه با بیان اینکه بیمارستان صحرایی در شهرستان ثلاث باباجانی ایجاد می شود، گفت: دانشگاه علوم ‌پزشکی اعلام کرده بیمارستان صحرایی را در ثلاث باباجانی تا 22 مهر ماه بر پا خواهد کرد.بازوند افزود: دانشگاه علوم پزشکی همچنین باید کادر پزشکی مورد نیاز این بیمارستان را تامین کند.وی با بیان اینکه مدیران باید با تمام توان مشکلات مردم را برطرف کنند، گفت: سنگ انداری مدیران در کار بازسازی مناطق زلزله زده به هیچ عنوان پذیرفته شده نیست.زمین لرزه 7.3 ریشتری 21 آبان در 11 کیلومتری بخش ازگله، 32 کیلومتری شهرستان سرپل ذهاب در غرب کرمانشاه 620 کشته و 12 هزار و 386 مصدوم داشت.این زلزله به 10 شهرستان و یک هزار و 930 روستای استان کرمانشاه خسارت وارد کرد و براساس ارزیابی های صورت گرفته حدود 100 هزار واحد مسکونی شهری و روستایی نیز آسیب کلی و جزئی دید.8066/7445            "}