{"onTitr":" مدیرکل بازرسی استانداری فارس:    ","titr":" نظارت بر بازار تشدید شود","describe":" شیراز- ایرنا- مدیر کل دفتر بازرسی، مدیریت عملکرد و امور حقوقی استانداری فارس گفت: آنچه که امروز از سوی دستگاه های متولی تحت عنوان نظارت بر بازار مطرح می شود آنگونه که باید نتیجه بخش نبوده و ضرورت دارد که نظارت ها شدیدتر شود.", "text":"دارا کیانی، چهارشنبه در گفت و گو با ایرنا افزود: اینکه یک کالا در نقاط مختلف شهر به قیمت های مختلف فروخته می شود و باعث گلایه و نارضایتی مردم شده بیانگر وجود نظارت بر بازار نیست و اگر نظارتی هم انجام می شود غیر اصولی و نادرست است.وی ادامه داد: امروز و در شرایطی که کشور با مسائل و مشکلاتی دست به گریبان است اگر بنا باشد جلو افراد سودجو و فرصت طلب گرفته نشود به اصطلاح سنگ روی سنگ بند نمی شود.او اظهار داشت: مسئولان و متولیان نظارت بر بازار باید توجه داشته باشند که کار نظارت با سخن گفتن به نتیجه نمی رسد چرا که باید به گونه ای عمل شود که مردم نتایج آنرا احساس کنند و وقتی برای خرید به بازار مراجعه کردند با قیمت های غیر منطقی و سلیقه ای مواجه نشوند.وی گفت: امروز با توجه به شرایط بازار نیازمند تعریف یک راهکار و شیوه جدید در بحث نظارت هستیم و باید قوانین ضعیفی که در این زمینه وجود دارد را به روزتر، سختگیرانه تر و قوی تر کنیم.مدیر کل دفتر بازرسی، مدیریت عملکرد و امور حقوقی استانداری فارس، از دستگاه های متولی نظارت بر بازار خواست که نسبت به شناسایی خلاء های قانونی در این زمینه اقدام کرده و راهکار مناسب و اثرگذر ارائه دهند.کیانی، یکی از دلایل پیشرفت نامطلوب امور در عرصه های مختلف از جمله نظارت بر بازار را موازی کاری دستگاه ها دانست و گفت: بعضا مشاهده می شود که یک دستگاه کار و وظیفه خود را رها کرده و کار دستگاه دیگر را انجام می دهد که این باعث می شود آن دستگاه و مجموعه هم از کار خود باز بماند و هم مانع انجام وظیفه دستگاه مقابل شود.وی افزود: موازی کاری در تمام زمینه ها ضربه جبران ناپذیری به نظام اداری و ساختاری کشور وارد کرده که باید این رویه اصلاح شود.او اظهار داشت: در بحث نظارت بر بازار وظیفه هر مجموعه مشخص است و کافی است که هر مجموعه به درستی به وظیفه خود عمل کند.6122/ 2027            "}