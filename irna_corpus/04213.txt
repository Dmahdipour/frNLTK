{"onTitr":" رییس کمیسیون فرهنگی مجلس:    ","titr":" موازی کاری در دستگاه های فرهنگی اصلاح می شود","describe":" تهران- ایرنا- رئیس کمیسیون فرهنگی مجلس شورای اسلامی در تشریح جلسه امروز کمیسیون گفت: تلاش داریم موازی کاری در درون دستگاه ها اصلاح شود و اگر دو یا چنددستگاه در یک موضوع مشخص فرهنگی همزمان وارد می شوند آن را نیز اصلاح کنیم.", "text":"احمد مازنی عصر دوشنبه در گفت و گو با ایرنا، افزود: نخستین جلسه مشترک کمیسیون فرهنگی و سازمان برنامه و بودجه برای هم افزایی اعتبارات فرهنگی با حضور مسئولان دستگاه های ذیربط امروز در محل سازمان برنامه و بوجه برگزار شد.وی بیان کرد: این برنامه با ابتکار کمیسیون فرهنگی شورای اسلامی و با دعوت از آقای اتابکی معاون سازمان برنامه و بودجه برگزار شد و هدف ما بررسی برنامه و بودجه حوزه فرهنگ در ایران بود که نمایندگان دستگاه های مختلف، همکاران ما در کمیسیون و نمایندگان مجلس نیز در این خصوص نظرات خود را مطرح کردند.رئیس کمیسیون فرهنگی مجلس اضافه کرد: همچنین دوستانی که در سازمان برنامه حضور داشتند مباحثی را مطرح کردند. این نشست که برای اولین بار برگزار شد، در جهت طرح بحث و ایجاد زمینه هماهنگی بیشتر در آینده، جلسه مفیدی بود که مقرر شد این جلسات ادامه پیدا کند و در فواصل مشخصی، جلسات بعدی را نیز داشته باشیم.مازنی اظهار داشت: نخستین موضوع تاکید بر ایجاد تناسب بین نظر و عمل در حوزه فرهنگی است؛ بدین معنا که ما از لحاظ نظری خیلی به فرهنگ بها می دهیم و در مسائل عقیدتی، ملی در شعر و نثر هر گاه صحبت از فرهنگ می شود جایگاه عالی برای آن در نظر می گیریم. این نماینده مجلس ادامه داد: واقعیت این است که ما در مقام عمل برای حوزه فرهنگ آن مقدار که باید، جایگاهی قائل نیستیم. به ویژه در مساله بودجه در حوزه فرهنگی نسبت به حوزه های دیگر باید تناسب را رعایت کنیم.وی گفت: وقتی از حوزه فرهنگ توقعات بالاست، متناسب با آن باید اعتبارات در نظر گرفته شود و در ردیف بودجه سهم فرهنگ را به اندازه تاثیر و حضورش در اجتماع تنظیم کنیم.رئیس کمیسیون فرهنگی مجلس بیان کرد: مساله دومی که در جلسه مشترک امروز کمیسیون فرهنگی با سازمان برنامه بودجه مطرح شد، کاهش موازی کاری در درون دستگاه ها و بین دستگاه ها بود. بدین معنی که اگر کاری به صورت موازی بین معاونت های مختلف یک سازمان مثل سازمان تبلیغات اسلامی، صدا و سیما، وزارت فرهنگ و ارشاد اسلامی و سازمان های دیگر انجام می شود، تلاش کنیم این موازی کاری در درون این دستگاه ها اصلاح شود و اگر دو یا چند دستگاه در یک موضوع مشخص فرهنگی همزمان وارد می شوند، آن را نیز اصلاح کنیم.مازنی تاکید کرد: اگر وزارت فرهنگ و ارشاد اسلامی فعالیتی را انجام می دهد، همان فعالیت را اگر سازمان تبلیغات اسلامی بخواهد انجام دهد، برای یک گروه هدف دیگری انجام بدهد که در نتیجه و آماری که ارائه می شود سهم هر کدام از این دستگاه ها مشخص باشد و پراکندگی آماری به وجود نیاید.وی یادآور شد: در جلسه امروز همچنین ضمن بحث پیرامون موازی کاری دستگاه ها، درباره هم افزایی نیز تبادل نظر صورت گرفت.رئیس کمیسیون فرهنگی مجلس شورای اسلامی خاطرنشان کرد: موضوع دیگری که در جلسه بر آن تاکید شد این بود که بین انتظارات در حوزه فرهنگ، منابع انسانی و منابع مالی این بخش بایستی یک هماهنگی ایجاد شود. رییس کمیسیون فرهنگی مجلس تصریح کرد: انتظاراتی که از حوزه فرهنگی وجود دارد این است که بتواند مشکلات جامعه فرهنگی را حل کند و نهایتا برای رفع نیازهای فرهنگی جامعه کالایی داشته باشد که به همان نسبت دولت باید هزینه اش را بپردازد.مازنی گفت: مساله بعدی که کمیسیون روی آن تاکید داشت، پیشگیری از آسیب های اجتماعی و فرهنگی بود که ما برنامه هایمان در جهت اقدامات پیشگیرانه باشد. بحث کمک به موسسات فرهنگی و سمن ها نیز مطرح و مقرر شد که با مدیریت و نظارت مجلس شورای اسلامی و همکاری دولت به صورتی باشد که دستگاه های پاسخگو اعتبارات را دریافت کنند و در اختیار مجموعه فرهنگی گذاشته شود. این نماینده مجلس افزود: تمرکز ما در جلسه بر این بود که نتایج مباحث امروز و مباحثی که در آینده خواهیم داشت در برنامه بودجه سال 98 لحاظ شود، که دستگاه های فرهنگی بر روی مقدار بودجه ای که سالیانه به آنها تخصیص داده می شود، انتقاد داشتند.وی ادامه داد: همچنین در این جلسه مشترک از طرف سازمان برنامه و بودجه قول داده شد که طی سه ماهه سوم و چهارم بودجه آن بخش از دستگاه های فرهنگی که کمتر بوده و یا اختصاص نیافته بررسی و پرداخت شود.سیام*3061*1535            "}