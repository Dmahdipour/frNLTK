{"onTitr":" مشاور وزیر جهاد کشاورزی:    ","titr":" دشمنان قصد دارند قحطی مصنوعی ایجاد کنند","describe":" مشهد- ایرنا- مشاور وزیر و مدیر نظارت بر توزیع نهاده ها و کالاهای اساسی وزارت جهاد کشاورزی گفت: دشمنان با صرف هزینه های کلان تلاش دارند همه ظرفیتهای تولیدی ایران به ویژه در بخش مواد غذایی را خالی کرده و یک قحطی مصنوعی پدید آورند.", "text":"علی قدیری ابیانه روز پنجشنبه در 'همایش آموزشی و توجیهی نحوه نظارت بر توزیع کالاهای اساسی برخوردار از ارز 42 هزار ریالی' در مشهد افزود: البته در این میان ناآگاهی و فقدان احساس مسئولیت برخی در هجوم برای خرید و انبار خانگی کالاها نیز به تشدید وضعیت دلخواه دشمنان دامن می زند. وی ادامه داد: همه دشمنان ایران اسلامی تمام تلاش و امکانات خود را بکار گرفته اند تا بحرانهای اقتصادی را در کشور تشدید نموده و مردم را نسبت به آینده نگران و ناامید کنند. مدیر نظارت بر توزیع نهاده ها و کالاهای اساسی وزارت جهاد کشاورزی گفت: به عنوان مثال گروههایی در کشور دامهایی را که هر راس آن حداکثر 15 میلیون ریال ارزش دارد، به قیمت 50 میلیون ریال می خرند و با انتقال آنها به کشورهای همسایه قصد ایجاد احساس کمبود و فضای روانی منفی در بین مردم دارند. وی افزود: هم اینک در پنج بندر امام خمینی(ره)، بندرعباس، انزلی، نوشهر و امیرآباد با طراحی و اجرای سازوکاری جدید، ورود و خروج کالا، میزان آن، نحوه توزیع و استفاده تا سر سفره مردم قابل رصد و پیگیری است. بر این اساس بسیاری از عوامل واسطه در چرخه واردات تا مصرف که سودهای کلانی از این محل برده و اختلال نیز ایجاد می کردند، هم اینک حذف شده اند. ابیانه ادامه داد: پیش از طراحی و اجرای این طرح رصد و پایش، جو وارد کشور می شد اما توزیع نشده دوباره کیسه می خورد و به عراق می رفت. لپه و نخود وارداتی به آذرشهر و کرمانشاه می رفت و با جعل اسم دوباره از کشور خارج می شد و یا سویایی که برای خوراک دام وارد شده بود به مصرف انسانی می رسید. وی گفت: در سامانه طراحی شده، واردکننده دیگر نمی تواند بدون اظهار کارشناسی کالای خود را وارد یا در بندر معطل کند و مصرف کنندگان واقعی نیز کسانی هستند که سازمانهای جهاد کشاورزی استانها معرفی می کنند. از سویی دیگر با همکاری چهار هزار بازرس، روند توزیع محصول تولیدی تا سفره مردم رصد می شود تا کاملا ضابطه مند باشد و تحت هیچ شرایطی سودجویی و گرانفروشی در آن رخ ندهد. مشاور وزیر جهاد کشاورزی افزود: تلاش برای تهی کردن ظرفیتهای تولیدی کشور نقشه شومی است که بیش از 20 سال روی آن کار اطلاعاتی صورت گرفته و با پولهای کثیف برخی کشورهای مرتجع اجرایی شده است. اگر با همبستگی، فعالیت کارشناسی و همت ملی از این گردنه عبور کنیم بسیاری از مشکلات کشور برای همیشه حل خواهند شد. وی ادامه داد: با پیش آمدن بحرانهای اقتصادی، حجم قاچاق مواد غذایی از کشور 700 درصد و قاچاق دام زنده تا 400 درصد افزایش یافته است. در حالی در این بخشها دچار کمبود شده ایم که نسبت به پارسال 20 درصد افزایش توزیع نهاده های دامی در کشور صورت گرفته لذا مشخص است دستهایی در کار هستند تا نگذارند موفق شویم و تعادل سفره مردم برهم خورد. ابیانه گفت: امروز وظیفه نظارتی ما بر هر وظیفه دیگر ارجح است زیرا فقط از طریق نظارت دقیق و کارشناسی بر روند توزیع نهاده ها از تحویل به تولیدکننده تا سر سفره مردم بر اساس اصول و ضابطه قانونی است که می توان پایداری و ثبات را بازگرداند. وی تحقق این امر مهم را به غیر از کار کارشناسی، نیازمند اطلاع رسانی عمومی در راستای منافع ملی ذکر و بیان کرد: وزارت جهاد کشاورزی به متولی گری از سوی دولت با طراحی شیوه نامه، سازوکار کارآمد، به روز و با استفاده از فناوری نوین تمام توان خود را بکار گرفته تا سفره و معیشت مردم تنگ نشود و پروتئین خانوارهای ایرانی از راههای مطمئن تامین شود. مدیر نظارت بر توزیع نهاده ها و کالاهای اساسی وزارت جهاد کشاورزی تامین روزی مردم را از همه امورات کشور مهمتر توصیف و بیان کرد: بر اساس تصمیم دولت، 25 قلم کالای اساسی با ارز دولتی 42 هزار ریالی وارد می شود که از این تعداد نظارت بر واردات، توزیع، تولید و فرآوری پس از توزیع تا مصرف 20 قلم کالا به وزارت جهاد کشاورزی، دو قلم به وزارت صنایع و سه قلم به وزارت بهداشت واگذار شده است. 'همایش آموزشی و توجیهی رصد و پایش توزیع نهاده های کشاورزی و دامی' با حضور مسئولان و کارشناسان سازمانهای جهاد کشاورزی استانهای خراسان رضوی و خراسان شمالی در مشهد برگزار شد. 6070/1858            "}