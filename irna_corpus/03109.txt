{"onTitr":"","titr":" آفریقا، آوردگاه جدید چین و ژاپن","describe":" پکن- ایرنا- با افزایش فشارهای تجاری آمریکا به ژاپن به عنوان یک متحد و همچنین چین به عنوان یک رقیب، توکیو و پکن می کوشند فضاهای جدیدی در عرصه بین المللی برای همکاری تجاری و اقتصادی پیدا کنند در همین راستا دو کشور بیش از هر زمانی بر قاره آفریقا متمرکز شده اند.", "text":"به گزارش ایرنا در راستای تقویت روابط دو جانبه، مجمع همکاری های اقتصادی ژاپن و آفریقا هفته جاری در زمینه های مختلف از جمله منابع انسانی، معدنی، توانایی های بالقوه قاره آفریقا، رشد اقتصادی، موضوعات مربوط به جوانان، تحولات اقلیمی، توسعه ساختارهای زیربنایی و امنیت دریایی در توکیو برگزار شد.کشورهای آفریقایی در این نشست تصریح کردند ساختارهای زیربنایی یک ضرورت برای توسعه قاره آفریقا است و باید برای مدیریت بر راهکارهای تامین مالی آن نیز برنامه ریزی کرد.طرح چنین موضوعاتی نشان می دهد که ژاپن مانند چین، برنامه ای درازمدت را برای کشورهای قاره آفریقا تدوین کرده است حضور 52 وزیر آفریقایی در نشست توکیو موید این است که آفریقایی ها هم نمی خواهند شراکت ژاپن در اقتصاد و تجارت این قاره را نادیده بگیرند.«تارو کونو» وزیر خارجه ژاپن که ریاست مشترک اجلاس را برعهده داشت گفت باید اطمینان حاصل کرد که بر اساس برنامه ریزی مناسب، کشورهای آفریقایی بتوانند تعهدات مالی خود را انجام داده، بدهی ها را تسویه کنند و همزمان رشد پایدار و سالم داشته باشند.مقام های ژاپنی از سرمایه گذاری چین در آفریقا و پرداخت تسهیلات توسط پکن به کشورهای آفریقایی به شدت نگران هستند ژاپن هم سال 2016 میلادی اعلام کرد در یک دوره سه ساله قصد دارد 30 میلیارد دلار یارانه و کمک در اختیار بخش های دولتی و خصوصی آفریقا قرار دهد.یک ماه قبل بود که «شی جین پینگ» رئیس جمهوری خلق چین از کمک مالی 60 میلیارد دلاری برای رشد اقتصادی کشورهای آفریقایی و اجرای طرح های مشترک در این قاره خبر داد.این اتفاقات نشان می دهد قاره آفریقا که زمانی شاهد استعمار غرب بود حالا به تدریج بجز غربی ها به صحنه رویارویی و قدرت نمایی اقتصادی چین و ژاپن هم تبدیل شده است.برخی بر این باورند که آفریقا پیشروترین جبهه اقتصادی قرن بیست و یکم محسوب می شود و با توجه به اینکه یک میلیارد و 200 میلیون نفر جمعیت در 54 کشور این قاره زندگی می کنند به دلیل برخورداری از منابع فراوان، مورد توجه کشورهای جامعه بین المللی از جمله ژاپن و چین قرار گرفته است.دولت ژاپن بشدت امیدوار است که قاره آفریقا ثبات بیشتری بدست آورد زیرا با این حساب سرمایه گذاری خارجی مستقیم در این قاره تسهیل می شود و باعث می گردد تا مردم به مصرف بیشتر روی بیاورند اینها مورادی است که کشورهای سرمایه گذار، نظیر ژاپن و چین دنبال می کنند.رشد کیفی، منابع انسانی، امنیت نیرو و سرمایه، عرصه های سرمایه گذاری خارجی و طرح های زیربنایی از جمله بخش ها و موضوعاتی است که ژاپن به آنها در قاره آفریقا اهمیت می دهد.افزون بر این نباید فراموش کرد که بر اساس راهبرد توکیو تلاش این کشور بخصوص از سال 2016 میلادی به این طرف بر این متمرکز بوده است که با دادن وام هایی به آفریقا بتواند هم راه را برای ورود وسیعتر به این قاره همواره کند و هم اینکه به بهبود ثبات نسبی این قاره کمک کرده و همزمان به اجرای طرح های مشترک با کشورهای این قاره مبادرت ورزد.برای همین در سال 2019 میلادی که بر اساس توافق طرفین شهر یوکوهاما ژاپن میزان هفتمین کنفرانس بین المللی توکیو و توسعه آفریقاست (تیکاد 7)، طرفین فرصت های بیشتری برای مرور برنامه ها و طرح های اجرایی در سال های گذشته خواهند داشت و می روند تا درباره راهبردهای آتی و همکاری تجاری آینده با یکدیگر وارد رایزنی شوند.در واقع این کنفرانس یکی از مهمترین ساختارهای همکاری ها میان ژاپن و کشورهای آفریقایی و از بهترین فرصت های برای رایزنی های چند جانبه آنها است.'کنزو اوشیما' مدیرکل انجمن آفریقا در ژاپن می گوید‌: دست به دست هم می دهیم تا برای آفریقا، شرایط بهتری در زمینه های اجتماعی و اقتصادی ایجاد شود.وی می افزاید ما نباید یکجانبه گرا باشیم و اگر آفریقا با کشورهای اروپایی، چین، ژاپن و کره و هند همکار شود برای این قاره و برای همه کشورهای جامعه بین المللی فرصت های همکاری بیشتر خواهد شد.وی می گوید ما نباید فقط به دنبال کمک رسانی باشیم این ساختار باید تغییر کند باید آنقدر سرمایه گذاری و طرح های زیربنایی اجرا شود تا آفریقا در زمینه توسعه پایدار و ایجاد فرصت های شغلی موفقیت های شایانی بدست بیاورد.'اس کی ماینا' سفیر وقت کنیا در ژاپن در سال 2016 بر این باور است که آفریقا بسرعت به سمت ثبات پیش می رود و توانسته است در برابر چالش هایی چون «تروریسم و ناامنی» مقاومت بیشتری نشان داده و پیروزی های بیشتری نیز بدست آورد.وی ابراز امیدواری کرده است که در چارچوب این کنفرانس، کشورهای آفریقایی و ژاپن همکاری های نزدیکتری در زمینه امور بهداشتی، پزشکی، ثبات و امنیت، رشد اجتماعی، توسعه اقتصادی، تجارت، منابع انسانی و بسیاری از عرصه های دیگر داشته باشند.کمک های ژاپن به قاره آفریقا از حوالی دهه 50 قرن بیستم آغاز شد در 28 سال گذشته با توجه به وجود 'تیکاد' مساعدت های توکیو به این قاره بیشتر شده است و عمده آن نیز بر همکاری های اقتصادی طرفین متمرکز است.آساق**231**1904**            "}