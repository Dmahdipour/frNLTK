{"onTitr":"","titr":" برانکو: پرسپولیس در سخت ترین شرایط بهترین است","describe":" تهران - ایرنا - «برانکو ایوانکوویچ» سرمربی تیم فوتبال پرسپولیس معتقد است تیمش در سخت ترین شرایط بهترین عملکرد را دارد و نتایج قابل قبولی کسب می کند.", "text":"برانکو در حاشیه تمرین امروز (یکشنبه) این تیم با اشاره به چند دیدار اخیر پرسپولیس برابر نساجی مازندران، سپیدرود رشت و استقلال تهران در ایران و پس از آن برابر السد قطر، افزود: در حالی از این دیدارها سربلند خارج شدیم که در سخت ترین شرایط قرار داشتیم و از اینکه با تلاش و کار این نتایج را بدست آوردیم خوشحالیم.وی با بیان اینکه کادر فنی و بازیکنان تیم به خوبی می دانند هنوز کار خاصی مقابل تیم السد انجام نداده، افزود: بازی برگشت مقابل نماینده قطر بسیار دشوار است. تنها یک قدم کوچک به سمت فینال برداشته ایم و نباید مغرور شویم.سرمربی تیم فوتبال پرسپولیس در عین حال اظهار داشت: در دیدار رفت مقابل السد نشان دادیم این تیم قدرتمند برتر از ما نیست.وی در پاسخ به سئوالی درباره پرداخت نشدن حقوق کادر فنی و بازیکنان خارجی پرسپولیس گفت: اعضای خارجی تیم مدت زیادی است که پولی دریافت نکرده اند البته کادر مدیریتی باشگاه در این خصوص با ما صحبت کرده و در حال تلاش برای رفع این مشکل است.برانکو ادامه داد: نخستین گام در ثبات باشگاه ثبات مالی است و امیدوارم این موضوع هر چه سریع تر برطرف شود اما همانطور که گفتم مدیریت باشگاه درصدد رفع این مشکل و پرداخت حقوق بازیکنان و کادر فنی خارجی تیم است.وی درباره برنامه اش برای دیدارهای جام حذفی و لیگ برتر پیش از دیدار برگشت این تیم برابر السد قطر عنوان کرد: درحال حاضر تمامی تمرکز ما روی دیدار برگشت مقابل تیم السد در لیگ قهرمانان آسیا است و به موضوع دیگری فکر هم نمی کنیم.سرمربی تیم فوتبال پرسپولیس درباره تازه ترین شرایط بازیکنان تیمش افزود: شرایط  بازیکنانم مطلوب است و مشکل خاصی وجود ندارد. چندی پیش تعدادی از بازیکنان سرماخوردگی مختصری داشتند که خوشبختانه این موضوع برطرف شد تنها مشکل ما فقط مصدومیت امید عالیشاه است و امکان دارد او به بازی برگشت مقابل نماینده قطر نرسد.وی با قدردانی از عملکرد بازیکنان این تیم در هفته های گذشته درلیگ برتر و لیگ قهرمانان آسیا تاکید کرد: لازم  نیست بگویم بازیکنان در دوره سختی قرارداشته اما با موفقیت این دوره را به پشت سرگذاشتند. آنان مایه افتخار باشگاه و هواداران هستند و نشان دادند در سخت ترین شرایط بهترین هستند.وی دلیل موفقیت تیم پرسپولیس را کار، کار و کار دانست و اضافه کرد: بازیکنانم در این مدت فقط کار کردند و همچنان این روند را ادامه می دهند. آنان به هیچ وجه ناراحت مصدومیت بازیکنان اصلی نیستند و با کار زیاد فقط برای بهتر شدن تلاش می کنند.برانکو گفت: در انتظار بازگشت بازیکنان مصدوم و محروم تیم هستیم اما در این مدت دست از تمرین برنداشتیم و با جدیت آن را دنبال می کنیم.وی در پاسخ به سئوال دیگری مبنی بر تغییر زمان دیدار این  تیم در جام حذفی و لیگ برتر پیش از دیدار برابر السد قطر نیز اظهار داشت: درخواست ما فقط تغییر زمان دیدار برابر پیکان پس از دیدارمقابل السد است. درباره دیدار جام حذفی درخواستی نداشتیم بلکه معتقدیم دیدار در این جام یک بازی دست گرمی پیش از رویارویی با تیم السد است و به تیم کمک خواهد کرد.برانکو درباره محرومیت دروازه بان دوم تیم السد و اینکه این تیم باید با دروازه بان سوم مقابل پرسپولیس بازی کند نیز گفت: این موضوع بی اهمیتی است چرا که برای ما اصلا مهم نیست چه کسی دروازه بان این تیم در دیدار برگشت است. مهم بازیکنان پرسپولیس هستند چنانچه آنان حمله کنند و درضربات آخر خطرناک باشند دیگر مهم نیست چه کسی درون دروازه رقیب می ایستد اما اگر بازیکنانم در آن دیدار خطرناک نباشند شاید حریف نیازی به دروازه بان هم پیدا نکند.وی درباره حضور هواداران در ورزشگاه و تشویق تیم پرسپولیس نیز عنوان کرد: تیم السد بازیکنان نامداری همانند ژاوی و گابی دارد که بازی های بسیار زیادی مقابل هواداران پرشور تیم  خود و حریف برگزار کردند و این مساله شاید آنان و تیمشان را اذیت نکند.سرمربی پرسپولیس خاطرنشان کرد: هواداران برای تشویق تیم ما به ورزشگاه می آیند و این مایه دلگرمی کادر فنی و بازیکنان است و می تواند روحیه ما را برای ارائه یک بازی زیبا و تماشاگرپسند بالا و بالاتر ببرد. از این رو امیدوارم در روز بازی هواداران ورزشگاه را پر کنند.برانکو درباره تازه ترین فهرست تیم ملی نیز اظهارداشت: دعوت بازیکنان برای شرکت در اردوی تیم ملی در اختیار سرمربی تیم ملی است و نیازی نیست در این خصوص صحبت کنم اما سید جلال حسینی بهترین دوران کل فوتبالش را می گذراند و استحقاق زیادی دارد. همچنین کمال کامیابی نیا و محمد انصاری درکنار سایر مدافعان تیم بهترین عملکرد را داشته اند کافی است به تعداد گل های خورده ما توجه شود. ما دراین مدت فقط سه گل دریافت کرده ایم. سرمربی تیم فوتبال پرسپولیس در پاسخ به این سوال که دعوت نشدن بازیکنان این تیم به روحیه آنان آسیب نمی زند؟ عنوان کرد: به هیچ وجه این موضوع را قبول ندارم. بازیکنان پرسپولیس تنها یک وظیفه دارند و آن روز به روز بهتر شدن است و دراین خصوص نیز بهترین عملکرد را داشته اند. آنان شاید با دعوت نشدن به تیم ملی انگیزه شان برای تمرینات و آمادگی بیش از گذشته شود و این برای ما مناسب تر است.وی ادامه داد: بازیکنانم به خوبی می دانند تنها از طریق کار، کار و کار است که به جایی رسیدند ما امروز تمرین کردیم فردا صبح و بعد از ظهر نیز تمرین داریم و این برنامه همچنان تا کسب موفقیت ادامه خواهد یافت.برانکو تاکید کرد: بازیکنانم از کسب موفقیت در دوره ای که بیشترین دشواری را پیش رو داشتند به هیچ وجه مغرور نمی شوند  چرا که حرفه ای هستند و می دانند غرور بی جا چه بلایی می تواند سر آنان و تیم بیاورد.سرمربی تیم فوتبال پرسپولیس درباره اینکه بعضی در انتظار فاش شدن جادوی شما هستند چه چیزی برای پاسخ به آنان دارید؟ افزود: تنها جادوی ما فقط تمرین، کار و کار است. بازیکنان با تمرین که وظیفه ذاتی آنان به شمار می رود به باشگاه و هواداران احترام می گذارند و باید همچنان به این کار ادامه دهند.وی درباره تازه ترین رای کمیته انضباطی و جریمه 5 میلیون تومانی خودش نیز گفت: جریمه شدم چون نساجی را بردیم. شاید نباید می بردیم. نمی دانم برای چه چیز جریمه شدم. اگر این طوری است که نباید بازی مقابل نساجی را می بردیم باید مادام العمر محرومم کنند.این روزها برای جذب کادر فنی و بازیکنان این تیم پیشنهادهایی به باشگاه می رسد. وی درپاسخ به این سئوال که از این موضوع هراسی ندارید؟ عنوان کرد: ارائه پیشنهادهای جدید امری طبیعی درفوتبال است و از اصول حرفه ای گری آن به شمار می آید. در پایان فصل گذشته پنج تن از بهترین بازیکنان ملی پوش ما جذب تیم های اروپایی شدند و نباید ناراحت آن شویم. البته این موضوع در تمام دنیا رواج دارد. رونالدو از رئال مادرید به یوونتوس رفت و نیمار از بارسلونا راهی پاری سن ژرمن شد.  این امکان وجود دارد که این موضوع باز هم در پایان فصل برای تیم ما تکرار شود اما تاکید می کنم درحال حاضر تنها به فکر دیدار برگشت مرحله نیمه نهایی رقابت های لیگ قهرمانان آسیا برای تاریخ سازی دراین رقابت ها هستیم.ورزشی**9144 **ع ک ** 1597            "}