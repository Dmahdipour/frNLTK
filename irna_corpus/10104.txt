{"onTitr":"","titr":" 5 عامل سنگ پرانی به کامیونداران در زنجان دستگیر شدند","describe":" زنجان - ایرنا - فرمانده انتظامی استان زنجان گفت: هفته گذشته سنگ پرانی هایی از سوی برخی افراد به کامیون های درحال تردد مسیرهای ارتباطی زنجان صورت گرفت که در این رابطه پنج نفر دستگیر و برای اعمال قانون به مراجع قضایی تحویل شدند.", "text":"به گزارش ایرنا ، سردار علی آزادی روز چهارشنبه در جمع خبرنگاران با بیان اینکه پلیس با تمام ظرفیت، توان و تجهیزات، در خدمت مردم است، اظهار داشت: ناجا برحسب وظیفه و قانون و با هماهنگی های لازم صورت گرفته با دستگاههای مرتبط، با برهم زنندگان نظم و امنیت جامعه برخورد جدی و قاطع می کند.وی به شناسایی قاتلین پسربچه ای که در شهر زنجان به قتل رسیده بود اشاره کرد و افزود: قاتلین که همسایه بودند از سوی پلیس شناسایی شدند که یکی از آنان دستگیر شد و دیگر قاتل متواری شده نیز تحت تعقیب است.سردار آزادی افزود: از ابتدای سال تاکنون 25 انبار حاوی کالای های احتکار شده به ارزش تقریبی 15 میلیارد تومان، با همکاری و تعامل دستگاه های ذیربط و پلیس زنجان شناسایی و نسبت به ضبط اقلام شد.وی با بیان اینکه نیروی انتظامی برای پیشبرد اهداف و برنامه ها و آمادگی و تقویت نیروها، آموزش های مختلفی را طراحی و اجرا می کند، تصریح کرد: نیروی انتظامی، مجهز به تجهیزات نوین و منطبق با استانداردهای جهانی است و در حفظ و ارتقا سطح امنیت و برخورد با جرایم و ناهنجاری ها از هیچ تلاش و کوششی فروگذار نیست.فرمانده انتظامی استان زنجان به عملکرد و کشفیات نیروی انتظامی زنجان اشاره و اظهار داشت: در 6 ماه نخست امسال قریب 977 کیلوگرم انواع مخدر توسط پلیس زنجان کشف شد که نسبت به مدت مشابه پارسال 13 درصد افزایش نشان می دهد که در این رابطه یک هزار و 514 نفر دستگیر شدند که در مقایسه با 6 ماه نخست پارسال 16 درصد رشد دارد.آزادی برخورد نیروی انتظامی با جرایم فضای مجازی را بسیار جدی دانست و افزود: در 6 ماهه نخست امسال میزان وقوع جرایم 61 درصد و کشفیات پلیس نیز 46 درصد رشد داشت.وی با بیان اینکه 80 تا 90 درصد جرایم صورت گرفته در فضای مجازی منجر به کشف می شود ادامه داد: در فضای مجازی، 44 درصد جرایم مالی بوده، 24 درصد نیز مربوط به سایر جرایم است و جرایم اخلاقی نیز در رتبه دوم قرار دارد.آزادی اعلام کرد: به مناسبت گرامیداشت هفته نیروی انتظامی 480 عنوان برنامه مختلف در سطح این استان برگزار می شود،  13 تا 19 مهر جاری به عنوان هفته نیروی انتظامی نامگذاری شده و هر سال همگام با سراسر کشور در زنجان نیز برنامه های مختلفی به همین مناسبت اجرا می شود.وی شعار امسال بزرگداشت هفته نیروی انتظامی را 'پلیس مقتدر - امین مردم' اعلام و خاطرنشان کرد: دیدار با نماینده ولی فقیه، صبحگاه مشترک، همایش پیاده روی خانوادگی، ملاقات مردمی، مسابقات فرهنگی و ورزشی، افتتاح چند طرح انتظامی ازجمله کلانتری 11 شهرستان زنجان، دیدار با خانواده معظم شهدا، همایش موتورسواران قانونمند، عطر افشانی و گلباران مزار شهدا، اهدا خون، نشست تخصصی و هم اندیشی فرماندهان و رئسای کلانتری ها و پاسگاه ها با شورای معتمدین پلیس، را ازجمله این برنامه ها است. 6084/8068            "}