{"onTitr":"","titr":" دونده طلایی ایران: مدال طلای 1500 جاکارتا برای من است","describe":" جاکارتا- ایرنا- دونده طلایی ایران گفت: به دلیل زمان بندی مسابقات 400 متر و 1500 متر، به احتمال بسیار زیاد نمی توانم در مسابقه 400 متر شرکت کنم اما مدال طلای 1500 متر را می خواهم و برای گرفتن آن کاملا آماده ام.", "text":"به گزارش ایرنا ، پیمان نصیری و دارنده مدال طلای پاراآسیایی 2014 اینچئون در گفت و گو با  خبرنگار اعزامی ایرنا، افزود: کار بسیار سختی برای کسب مدال 1500 متر  دارم و با توجه به شناختی که از رقبا دارم، کسب مدال طلا به این آسانی ها نیست اما من آمده ام که مدال طلای این ماده را از آن خود کنم.این دونده معلول ایران در خصوص اینکه آیا می توانیم انتظار مدال هر 2 ماده 400 و 1500 متر را از وی داشته باشیم، گفت: در 400 متر شاید اصلا نتوانم شرکت کنم زیرا کادر فنی با توجه به زمان بندی مسابقات این دو ماده نام مرا اعلام نکرده اند ولی برای کسب مدال طلا با تمام توانم تلاش می کنم.دارنده مدال طلای بازی های پارا آسیایی اینچئون و پارالمپیک لندن همچنین افزود: برای حضور در این رقابت ها تمرینات سخت و دشواری را پشت سر گذاشتم، تمرینات فشرده از یک سو و البته دوری از خانواده و فشردگی تمرینات اختصاصی که داشتم از سوی دیگر باعث شد تا فشار زیادی را تحمل کنم و حالا باید به بهترین شکل ممکن حاصل این همه زحمت را ببینم. این ملی پوش ایرانی تاکید کرد که جبران تمامی زحماتش تنها کسب مدال طلای بازی های پاراآسیایی است.وی با اشاره به سفر سخت و طولانی به جاکارتا ادامه داد: باید از مسئولان فدراسیون جانبازان و معلولین برای سفر ورزشکاران با پرواز چارتر تشکر کنم اما متاسفانه 2 ساعت تاخیر و معطلی طولانی در فرودگاه موجب خستگی ورزشکاران شد و امیدوارم بتوانیم با یک ریکاوری خوب به شرایط ایده آل برگردیم.سومین دوره بازی‌های پاراآسیایی از 14 تا 21 مهر با حضور بیش از سه هزار و 500 ورزشکار از 43 کشور در 18 رشته برگزار می شود و کاروان ورزشی ایران با 209 ورزشکار در این رقابت ها شرکت کرده است.مسئولان برگزاری این بازی ها دهکده‌ای برای ورزشکاران در نظر گرفته‌اند که ضمن داشتن امکانات لازم برای ورزشکاران معلول در مرکز شهر جاکارتا قرار دارد.ورزشی **2052**9129            "}