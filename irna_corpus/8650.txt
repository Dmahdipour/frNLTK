{"onTitr":" براساس جدیدترین تحقیق؛    ","titr":" اولین ماه فراخورشیدی کشف شد","describe":" تهران – ایرنا - محققان دانشگاه کلمبیا توانستند اولین ماه فراخورشیدی را که در مدار یک سیاره عظیم گازی در فاصله 8000 سال نوری از زمین گردش می کند، شناسایی کنند.", "text":"به گزارش گروه اخبار علمی ایرنا از پایگاه خبری اسوشیتدپرس، محققان با اطلاع از این واقعیت که احتمال وجود ماه در اطراف سیاره هایی که بیش از حد به ستاره خود نزدیک هستند، به بررسی 284 سیاره شناسایی شده توسط تلسکوپ کپلر پرداختند که دارای مداری طولانی هستند. در نتیجه این تحقیقات مشخص شد اطلاعات مربوط به سیاره Kepler1625b غیرطبیعی است. براساس این گزارش هنگامی که سیاره ای از مقابل ستاره عبور می کند، بخشی از نور آن را مسدود می کند و این پدیده توسط تلسکوپ های شکارچی سیارات مانند کپلر ثبت می شود. اما در مورد این سیاره انحرافی از الگوی طبیعی توجه محققان را جلب کرد. محققان برای بررسی موضوع با استفاده از تلسکوپ فضایی هابل به مدت 40 ساعت سیاره مذکور را رصد کردند و با استفاده از اطلاعات به دست آمده، الگوهای درخشش نور حاصل از سیاره Kepler1625b را با دقت بالایی محاسبه کردند. در نتیجه این بررسی ها مشخص شد تغییر غیرطبیعی الگوی درخشش می تواند به دلیل وجود یک ماه در مدار سیاره باشد. همچنین معلوم شد این سیاره سریع تر از آنچه انتظار می رود از مقابل ستاره خود عبور می کند و این افزایش سرعت احتمالا ناشی از اثر گرانشی ماه بر آن است. محققان با استفاده از این اطلاعات مدلی از سیستم ستاره، سیاره و ماه ساختند که وجود ماه را در مدار سیاره تایید کرد. وجود این ماه فراخورشیدی الگوی منحصر به فرد درخشش سیارات خارج از منظومه شمسی را که توسط دو تلسکوپ فضایی کپلر و هابل شناسایی شده است، توجیه می کند. گزارش کامل این تحقیقات در نشریه Science Advances منتشر شده است.علمی (6)**9259 ** 1200            "}