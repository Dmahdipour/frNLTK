{"onTitr":" معاون دادگستری اردبیل:    ","titr":" بی توجهی به مصوبات کمیته قضایی مستوجب تعقیب کیفری است","describe":" اردبیل - ایرنا - معاون اجتماعی و پیشگیری از وقوع جرایم دادگستری استان اردبیل گفت: بی توجهی به مصوبات کمیته حمایت قضایی از سرمایه‌ گذاری این استان مستوجب تعقیب کیفری بوده و مدیران خاطی تحت پیگرد قانونی قرار خواهند گرفت.", "text":"به گزارش ایرنا ، یوسف خدادادی روز سه شنبه در جلسه کمیته حمایت قضایی از سرمایه گذاری استان اردبیل افزود:  مصوبات کمیته حمایت قضایی از سرمایه ‌گذاری از سوی مسئولان بانکی و نهادهای اجرایی استان لازم الاجرا است و مسئولان استان باید در سریع ‌ترین زمان و بدون نگرانی این مصوبات را برای توسعه سرمایه ‌گذاری و کمک به پیشرفت و توسعه استان اجرایی کنند.وی اضافه کرد: در جلسه امروز به یکی از مسئولان بانکی تذکر داده شد که در صورت عدم اجرای مصوبه این کمیته مورد پیگرد قانونی قرار خواهد گرفت.خدادادی بیان کرد: در این جلسه پنج فقره پرونده سرمایه ‌گذاران و تولیدکنندگان که مشکلاتی با بانک ‌های عامل استان و برخی از نهادهای اجرایی داشتند مورد بررسی قرار گرفت و تصمیماتی اتخاذ شد.معاون اجتماعی و پیشگیری از وقوع جرایم دادگستری استان اردبیل درباره مشکلات سرمایه گذاران با بانک ها افزود: نحوه محاسبه سود و جرایم دیرکرد تسهیلات ارائه شده به متقاضیان یکی از مشکلات سرمایه گذاران است که بنا به اظهارات سرمایه گذاران از سوی بانک‌ها رعایت نمی شود.وی ادامه داد: در مورد نحوه محاسبه سود و تاخیر در پرداخت تسهیلات اختلاف زیادی در بین مبلغ اعلامی از سوی بانک و کارشناسان مشاهده شده که باید این مشکلات برطرف شود.7110/6018            "}