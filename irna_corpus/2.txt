گاهی فامیلی، دوستی، همسایه ای و حتی غریبه ای اگر محتاج بود تلاش می کردیم اول مشکل آنان حل شود بعد خود ما، ولی حالا یادمان رفته که کسانی هستند که از ما محتاج تر و نیاز بیش تری به آن کالا دارند که در سبد مصرفی آنها نیست و یا خیلی اندک است. در ماههای اخیر سیل سرمایه های سرگردان و نقدینگی فراوان به همه حوزه های اقتصادی حمله کرد و کارکردهای واقعی و طبیعی را از کار انداخت، با انبار کردن کالا بیش از مصرف، همه ما فروشنده شده ایم و یا حداقل برای یک تا دو سال کالای بی مصرف را در خانه هایمان انباشت کرده ایم.جالب تر از همه افرادی وارد این عرصه شده که روزی کار خیر می کردند و حالا هم از سود و فروش کالای احتکار شده خود هم به فقرا و هم نیازمندان کمک می کنند ولی غافل از اینکه معیشت این افراد را تنگ کرده و به زندگی سخت و فلاکت بار اقشار کم درآمد توجه نکرده اند. باورمان نمی شود کارهای خوبی که دیروز انجام می دادیم و حواسمان به همه بود حالا فکرمان به خودمان متمرکز شده و همچنان از بابت این خیانت هایی که می کنیم، لذت می بریم. موضوع گرانی و احتکارهای اخیر در سطح جامعه واکنش متفاوتی از سوی حوزه های مختلف درپی داشته و اشخاص و گروه های زیادی را به واکاوی به این موضوع بر انگیخته است. خبرگزاری جمهوری اسلامی مرکز هرمزگان در میزگرد اخیر خود با سه تن از خبرگان حوزه های اقتصادی، روان شناسی و مذهبی به طرح علل این موضوع و واقعیت های تلخ جامعه پرداخت. ** مردم از لاک بی تفاوتی خارج شوند دبیر ستاد احیا امر به معروف و نهی از منکر هرمزگان گفت: اگر جامعه ای بخواهد روی سعادت، خوشبختی، رفاه و آرامش اجتماعی و امنیتی را ببینید همه شهروندان آن باید از لاک بی تفاوتی خارج شوند. حجت الاسلام محمدرضا اسماعیلی در این رابطه به آسیب های گرانی، احتکار و نابرابری های اجتماعی اخیر در کشور نیز پرداخت و ابراز داشت: اگر سطح آگاهی ها بالا می بود به طور یقین مردم به شایعات توجه نمی کردند و شاهد این حجم از مشکلات اقتصادی نبودیم. وی در عین حال سلب اعتماد مردم از سوی برخی جریان ها و گروه ها را در موضوع باور کردن به شایعات دخیل دانست و ادامه داد: مردم باید براساس روایات قرآن و احادیث ائمه اطهار، احتکار را نکوهش کرده و دستگاه قضایی نیز موظف است با گردانندگان احتکار و جریان های فاسد شایعه پراکنی برخورد جدی کند. دبیر ستاد احیا امر به معروف و نهی از منکر هرمزگان گفت: امام علی(ع) فرد احتکار کننده را رذل دانسته و امام باقر(ع) نیز به نقل از پیامبراکرم (ص) فرموده فرد احتکار کننده نزد خدا به عنوان دزد بمیرد بهتر است از این که احتکار کرده باشد. حجت الاسلام اسماعیلی ادامه داد: اگر مساله رانت خواران، آقازاده ها، متخلفان و مفسدان هیچگاه حل نشود این مساله مثل ویروسی به بدن جامعه وارد می شود و دفع آن به راحتی ممکن نیست. ** از خودگذشتگی باید به فرهنگ تبدیل شود روان شناس حوزه خانواده نیز در این میزدگرد گفت: فرهنگ ایثار در بین جامعه کمرنگ شده و عده ای چون به دنبال منافع شخصی خودشان هستند و صرفا به زندگی خودشان فکر می کنند، باعث ترویج تجمل گرایی شده اند. مهدی طاهری با بیان این که فرهنگ از خودگذشتگی از خانواده ها باید شروع شود تا به فرهنگ تبدیل شود، معتقد است: دولت ها باعث شدند بسیاری از فرهنگ ها وارد کشور شده و جای خود به فرهنگ ایثار و از خودگذشتگی بدهد. وی اضافه کرد: به عنوان مثال پدری که برای فرزندنش لوازم التحریر می خرد و به همان اندازه به فرزندان یک خانواده در همسایگی یا اقوام هم کمک می کند این باعث می شود فرزند وی نیز این فرهنگ و از خودگذشتگی را در خود پرورش دهد. این روان شناس حوزه خانواده ابراز داشت: چگونگی تبدیل امر به معروف و نهی از منکر از نگاه روان شناسی بسیار مهم است، زیرا اولین نکته در بحث امر به معروف در خانواده خواستن معروف است.** ناآگاهی و باورهای اشتباه از کسب درآمد محمد محبی در این رابطه به گرانی و نابسامانی های اخیر بازار ارز اشاره کرد و گفت: ترویج شایعه فضای مجازی در حوزه های مختلف اقتصادی و سیاسی بدون توجه به عواقب آن گناه و برخلاف فریضه امر به معروف است.این مدرس اقتصاد تصریح کرد: وجود این شایعات باعث سلب اعتماد عمومی نسبت به مسوولان و مردم نسبت به یکدیگر شده است. وی وجود تناقض های رفتاری در موضوع توجه به ارزش های انسانی را ناشی از ناآگاهی و باورهای اشتباه در جامعه دانست و افزود: افرادی محتکری که بخشی از سرمایه خود را صرف امور خیریه می کنند اثر منفی رفتارش به مراتب از اثر مثبتش آن بیش تر است. محبی از رفتار انسان به عنوان بالاترین دانشگاه یاد کرد و اظهار داشت: یکی از مهم ترین موضوعاتی که در جامعه برای ترویج ارزش های انسانی و اسلامی با آن مشکل داریم رفتار مسوولان ما در طرازهای مختلف مدیریتی است. ** قانون گریزی ها پایه های نظام را سست می کنند دبیر ستاد احیا امر به معروف و نهی از منکر هرمزگان در بخش دوم سخنان خود ابراز داشت: جمهوری اسلامی ایران یکی از کشورهای پرقانون و پرتبصره است که گاهی از مواقع این قانون ها و تبصره ها راه را برای فرار افراد سودجو باز می گذارد. حجت الاسلام اسماعیلی با بیان این که احتکار، نابرابری اجتماعی، قانون گریزی ها پایه های یک نظام را سست می کنند، افزود: رفاه و خوشبختی انسان ها در گرو توسعه افکار و اندیشه هاست که در پایبندی به قانون در زیر چتر اخلاق امکان پذیر است. **حوزه و دانشگاه به بحث نابرابری های اجتماعی ورود کنند به گفته دبیر ستاد احیا امر به معروف و نهی از منکر هرمزگان، در یک نظر سنجی با موضوع امر به معروف و نهی از منکر از کارکنان دستگاه ها در استان هرمزگان مشخص شد 64 درصد کارکنان می ترسند از این که به مدیر و معاون خود امر به معروف و نهی از منکر کنند. این مسوول با بیان این که افزون بر 2 هزار قانون مجرمانه در کشور وجود دارد درحالی که این قانون ها به پالایش نیاز دارند، خواستار شکل گیری یک طرح سراسری با محوریت مبارزه با نابرابری های اجتماعی در کشور شد. اسماعیلی افزود: رسانه ها بجای پرداختن به برنامه های کم محتوا باید فضای واقع گرایی از جامعه ایجاد کنند و از دولت و حاکمیت به عنوان مسوولان پاسخگویی به مطالبات مردم مطالبه گر باشد و علاوه بر آن دانشگاه ها و حوزه ها نیز می بایست به صورت جدی وارد عرصه شوند. ** افزایش فاصله طبقاتی یکی از آثار تورم است مدیرگروه اقتصاد دانشگاه هرمزگان نیز در این میزگرد یکی از آثار تورم را افزایش فاصله طبقاتی در کشور دانست و ادامه داد: گرانی ها و افزایش قیمت کالاها باعث فقیرتر شدن فقرا و ثروتمندتر شدن ثروتمندان می شود. محبی هم چنین یکی از نقاط نا امید کننده مردم در این روز‌های اخیر را وجود احتکار‌ دانست و گفت: یکی از منکراتی که ناامیدی را رقم میزند در این شرایط سخت، گرانی و احتکار است. این مدرس دانشگاه با بیان این که خود نا امیدی مردم باعث افزایش شایعات در جامعه می شود، گفت: با رفتارهای صحیح اجتماعی است که امید و اعتماد در جامعه زنده می شود. ** گرانفروشی و احتکار بزرگترین منکر در جامعه استاد اقتصاد دانشگاه هرمزگان معتقد است: تخلف افراد در حوزه های مختلف و نبود برخورد مناسب از سوی دستگاه های نظارتی باعث سلب اعتماد عمومی می شود.محبی افزود: مردم در تمامی عرصه های اجتماعی و اقتصادی باید دیده بان باشند زیرا افزایش کار خلاف در جامعه کاهش پیدا می کند. وی از گرانفروشی و احتکار به عنوان بزرگترین منکر در جامعه یاد کرد و افزود: امر به معروف و نهی از منکر نیازمند آموزش است و این کار باید از خود مسوولان شروع شود زیرا مردم به عملکرد دولتمردان خود نگاه می کنند. **احتکار قدرت خرید مردم را کاهش می دهددبیر ستاد احیا امر به معروف و نهی از منکر هرمزگان در بحث احتکار یاد آور شد: احتکار قدرت خرید مردم را کاهش می دهد و زندگی مردم را دچار خلل می کند حرام است و از سوی دیگر موجب تورم در جامعه می شود که به تبع تورم نیز انواع فساد درجامعه را به دنبال دارد. حجت الاسلام اسماعیلی گفت: در نهج البلاغه آمده است که امام علی(ع) خطاب به مالک اشتر می فرماید: ای مالک بازرگانان به دلیل نفعی که به جامعه می رسانند افرادی محترمی هستند اما گاهی همین افراد به دلیل حرص و آز به دنبال احتکار و بازار سیاه می روند لذا باید با این افراد باید به شدت برخورد شود. وی خاطرنشان کرد: اگر جامعه بخواهد به سعادت و رفاه برسد مردم باید در امور اجتماعی و اقتصادی جامعه مشارکت و همراهی داشته باشند. این مسوول حضور همگانی مردم در امور اجتماعی و اقتصادی کشور را بسیار ضروری دانست و افزود: اگر جامعه بخواهد به سعادت و رفاه برسد مردم آن نباید نسبت به مسائل اجتماعی، اقتصادی و توسعه رفاه خود بی تفاوت باشند.اسماعیلی گفت: مردم باید با اجرای صحیح امر به معروف و نهی از منکر اثبات می کنند که نسبت به حقوق شهروندی خود بی تفاوت نیستند.  ** مردم به نهج البلاغه مراجعه کنندطاهری، روان شناس خانواده در ادامه این میزگرد تصریح کرد: بسیاری از آسیب ها از جمله احتکار، گرانفروشی، کم فروشی و سواستفاده از موقعیت ها را درنتیجه حس طمع انسان ها بوده که انسان طمع کار همه چیز را خراب می کند. وی تصریح کرد: اگر پدر و مادر در برابر آسیب های اجتماعی که فرزندان آن ها را در جامعه تهدید می کند، از زمان کودکی پایه ریزی مستحکمی در خانواده داشته باشند، در برابر خطرها و آسیب ها مصون می مانند. به گفته این مدرس دانشگاه، امروزه کتاب نهج البلاغه و آثار ارزشمند امام سجاد(ع) به دلیل وجود پیام های برجسته اخلاقی و تربیتی در حوزه های مختلف سیاسی، اجتماعی، فرهنگی و اقتصادی مورد غفلت قرار گرفته است.** اخلاق اقتصادی با مطالبه گری و گسترش نظارت عمومی تقویت شود عضو هیات علمی دانشگاه هرمزگان بیان داشت: تا زمانی که مطالبه گری در جامعه به درستی رواج پیدا نکند یا به تعبیری اگر می خواهیم کشور به توسعه و کمال برسد باید نظارت عمومی را گسترش بدهیم و مطالبه گری را از مجاری قانونی و سیستماتیک دنبال کنیم. محبی گفت: وقتی مردم بطور واقعی به روزی خدا اعتقاد داشته باشند و به دستورات الهی مقید باشند، به این که آثار و برکات آن نیز به خودشان برمی گردد نیز اعتقاد پیدا می کنند. به گفته وی، در حال حاضر که بازار ارز کشور ملتهب شده است وقتی که دقیق نگاه می کنیم می بینیم برمبنای عوامل موثر بر عرضه و تقاضا هیچ مشکلی وجود ندارد و اگر تقاضای ارز برای ورود کالاها نیز بود ما مشکلی نداشتیم. این مدرس رشته اقتصاد در بحث احتکار یاد آور شد: برخی از افراد در کنار دشمنان قرار گرفتند و با دامن زدن به شایعات دروغین، حرص و ولع مردم را افزایش داده و مردم را از تقاضای موثر به تقاضای سوداگری سوق دادند. محبی اظهار داشت: روحیه ملی گرایی و اخلاق اقتصادی مردم ایران با مطالبه گری و گسترش نظارت عمومی باید تقویت شود. 9887 /6048
      
      