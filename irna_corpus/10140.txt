{"onTitr":"","titr":" 16 هزار راس دام از تکاب به بازار داخلی عرضه شد","describe":" مهاباد- ایرنا- رییس شبکه دامپزشکی تکاب گفت: 16 هزار راس انواع دام سبک و سنگین در 6 ماه نخست امسال با اخذ مجوز قرنطینه دامپزشکی از این شهرستان به مقصد بازارهای بزرگ دام کشور حمل شد.", "text":"احمد بهرامی روز چهارشنبه در گفت و گو با خبرنگار ایرنا با بیان اینکه این شهرستان یکی از منابع تامین کننده دام سبک و سنگین بازارهای هدف در شهرهای بزرگ است، افزود: صادرات دام از تکاب به بازارهای کشور در نیمه نخست امسال نسبت به مدت مشابه سال گذشته هشت درصد افزایش داشت.وی بیان کرد: بیش از 270 مورد گواهی بهداشت قرنطینه ای حمل دام زنده از ابتدای امسال تاکنون توسط شبکه دامپزشکی تکاب برای متقاضیان صادر شده است.بهرامی ادامه داد: هم اکنون بیش از 150 نفر شامل چوبدار، کامیون دار و رانندگان خودروهای ویژه حمل دام زنده در زمینه حمل و عرضه دام از این شهرستان به سایر شهرها فعالیت دارند.وی گفت: همچنین برای تعداد 15 دستگاه کامیون، پروانه بهداشتی ویژه اشتغال به حمل دام زنده توسط شبکه دامپزشکی در این شهرستان صادر شده است.رییس شبکه دامپزشکی تکاب با اشاره به روزانه میدان دواب این شهرستان، افزود: موضوع ساماندهی و بهسازی ساختار فیزیکی میدان دواب هم اکنون در حال بررسی است.وی یادآور شد: با توجه به نقش موثر صنعت دامپروری در اشتغال مردم منطقه، شهرداری و جهاد کشاورزی و سایر دستگاه های اجرایی ذیربط در خصوص مکان یابی و معرفی سرمایه گذار برای احداث میدان دام متناسب با شرایط منطقه و مطابق با ضوابط فنی و بهداشتی اقدام خواهند کرد.بهرامی اضافه کرد: نواقص و مشکلات بهداشتی و ساختاری کشتارگاه دام این شهرستان نیز باید از سوی شهرداری تکاب مرتفع و ساماندهی شود.وی بیان کرد: سلامتی مصرف کنندگان فرآورده های خام دامی برای متولیان بهداشت جامعه، به ویژه دامپزشکی اهمیت فراوانی دارد و هرگونه عاملی که خطر بروز بیماری های مشترک بین انسان و دام را در پی داشته باشد قابل اغماض نیست و باید تدابیر پیشگیرانه لازم در این خصوص اتخاذ شود.شهرستان تکاب با 81 هزار نفر در جنوب آذربایجان غربی واقع است و بیش از 36 هزار نفر از جمعیت آن در روستاها ساکن هستند و از طریق کشاورزی و دامداری امرار معاش می کنند.بیش از 300 هزار راس دام سبک و سنگین در تکاب وجود دارد و با توجه به شرایط طبیعی و جغرافیایی منطقه و آب و هوای کوهستانی و مراتع باکیفیت، یکی از شهرهای مستعد در زمینه توسعه صنعت دامپروری به شمار می رود.7514/6185/3072            "}