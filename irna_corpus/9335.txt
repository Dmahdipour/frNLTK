{"onTitr":"","titr":" طرح ملی گفت و گوی خانواده در قزوین اجرایی می شود","describe":" قزوین - ایرنا - مدیرکل امور بانوان و خانواده استانداری قزوین گفت: طرح ملی گفت و گوی خانواده و ارتباط بین نسلی در این استان به مورد اجرا گذاشته خواهد شد.", "text":"به گزارش عصر چهارشنبه ایرنا و به نقل از روابط عمومی استانداری قزوین، معصومه مرادیان افزود: با تلاش دولت دوازدهم طرح ملی گفت و گوی خانواده در قزوین اجرایی می‌شود تا در یک جریان اجتماعی، مهارت گفت و گو و تعامل خانواده ‌ها ارتقا یابد و امیدواریم با اجرای آن اعضای خانواده مهارت ارتباطی بیشتری را یاد بگیرند. به گفته مشاور امور بانوان استاندار قزوین، این طرح از سوی معاونت زنان و خانواده نهاد ریاست جمهوری و با همکاری انجمن جامعه شناسی ایران در حال اجرا است. وی تاکید کرد: در این طرح 40 نفر از بانوان توانمند و فعال دستگاه های اجرایی، سازمان های مردم نهاد حوزه خانواده و فعالان اجتماعی و فرهنگی به صورت کارگاهی آموزش می بینند. مرادیان ادامه داد: هدایت گفت و گو ‌ها و توانمندسازی درون و بیرون خانواده، ارتقای سطح آگاهی و تعامل و همکاری اعضای خانواده در تعارض بین نسل‌ ها با کمک ارزش ‌ها و تکنیک ‌های تسهیل گری از اهداف اجرای این طرح است. مشاور استاندار، طرح ملی گفت و گوی خانواده را در راستای کاهش آسیب های اجتماعی و گفت و گوی بین نسلی را برای جلوگیری از شکاف نسل ها به عنوان راه هایی برای جلوگیری از آسیب های حوزه خانواده مطرح کرد. این مسئول در پایان با تاکید بر طرح گفت و گوی ملی خانواده ها، اضافه کرد: این طرح به تقویت بنیان های خانواده کمک می کند و در عین حال نیز مسأله خشونت های خانگی و جلوگیری از آن را مورد نظر قرار می دهد.8054            "}