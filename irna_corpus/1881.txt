{"onTitr":"","titr":" 23 اخلالگر اقتصادی در خراسان رضوی دستگیر شدند","describe":" مشهد- ایرنا- سرپرست فرماندهی انتظامی خراسان رضوی گفت: در چند روز اخیر 23 نفر به جرم ایجاد اخلال در روند بازار استان دستگیر شدند و چند واحد صنفی نیز مهر و موم شد.", "text":"سرهنگ ابراهیم قربانزاده روز چهارشنبه در نشست خبری افزود: یکی از مولفه های اجتماعی در شرایط کنونی، حفظ امنیت است که تامین آن برعهده نیروی انتظامی است اما امنیت محصول اجتماعی منتج از عملکرد سازمان هایی است که در این زمینه مسئولیتی برعهده دارند.وی اظهار داشت: اصناف نمایندگان مستقیم مردم هستند و یکی از ماموریت های ناجا برقراری ارتباط نزدیک با اصناف است که از طریق پلیس نظارت بر اماکن عمومی پیگیری می شود.وی گفت: امروز شاهد امنیت پایدار در استان خراسان رضوی هستیم و همدلی بین مردم و ارکان نظام این امنیت را تثبیت می کند.سرپرست فرماندهی انتظامی خراسان رضوی افزود: دشمن در چند ماه اخیر تلاش کرد با انتشار فراخوان های مختلف در پایگاه های اینترنتی، گرانی و کمبود کالا را وسیله ای برای تحریک مردم و دعوت آنان به خیابان ها و اعتصاب قرار دهد اما مردم این استان پاسخی به این فراخوان ها ندادند.وی اظهار داشت: امسال با وجود فراخوان های عمومی دشمن برای اعتصاب و گستردگی حوزه استحفاظی نیروی انتظامی خراسان رضوی از نظر  وسعت و جمعیت استان، طبق نظرسنجی انجام گرفته میزان رضایتمندی مردم از امنیت عمومی و داخلی 78 درصد بود.وی گفت: امنیت امروز کشور حاصل خون هزار و 70 شهیدی است که جان خود را برای ایجاد امنیت و دفاع از مرزهای کشور تقدیم جمهوری اسلامی ایران کردند.سرپرست فرماندهی انتظامی خراسان رضوی افزود: با تبلیغات سوء و هجمه ای که نسبت به اقتصاد کشور صورت گرفت، برخی به بازارها مراجعه کردند و بیش از حد نیاز خود کالا خریدند اما با این همه و با وجود جمعیت 6.5 میلیون نفری در این استان و 30 میلیون زائر سالانه در مشهد، احساس کمبود نسبت به کالا در این استان وجود نداشت.وی اظهار داشت: انبارهای کالا نیز در سامانه جامع انبارهای کشور به ثبت رسید تا هرگونه جابه جایی کالا از مجرای قانونی انجام گیرد لذا با کسانی که انبارهای خود را در سامانه ثبت نکنند یا از عرضه کالا به بازار خودداری کنند، برخورد قانونی صورت می گیرد.وی در باره دلالان ارز در مشهد نیز گفت: افرادی که در خیابان های مشخصی از شهر مشهد اقدام به خرید و فروش ارز خارج از شبکه رسمی می کنند، شناسایی شده اند که در آینده نزدیک با آنان برخورد قانونی مناسب انجام خواهد شد. 7489 / 6053            "}