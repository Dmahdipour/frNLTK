{"onTitr":"","titr":" برندهای قشم در نمایشگاه شیلات تهران حضور یافتند","describe":" قشم - ایرنا - مدیر اداره کشاورزی و شیلات سازمان منطقه آزاد قشم گفت: با حمایت این سازمان، بِرندهای شیلات جزیره قشم در سومین نمایشگاه بین‌المللی شیلات، آبزیان، ماهیگیری و صنایع وابسته که از امروز در محل دایمی نمایشگاه‌ های بین‌المللی تهران برگزار می شود، حضور پیدا کردند.", "text":"به گزارش ایرنا از پورتال سازمان منطقه آزاد قشم، حامد عبدالهی روز چهارشنبه افزود: نمایندگان سه شرکت در جزیره قشم شامل «زیست پالایشگاه ریز جلبک»، «شهاب نقره ای» و «مزرعه دریایی زیرین قشم» تولیدات خود را در غرفه اختصاصی سازمان منطقه آزاد قشم در این نمایشگاه به مخاطبان معرفی می کنند.سومین نمایشگاه بین‌المللی شیلات، آبزیان، ماهیگیری و صنایع وابسته با حضور بیش از 80 شرکت تولیدی و خدماتی از کشورهای ایران، ترکیه، یونان، نروژ و هلند از امروز چهارشنبه 11 تا 14 مهر ماه در محل نمایشگاه های بین المللی تهران برپا شده است.وی ادامه داد: محصولاتی مانند انواع میکروآلگ ها و ماکروآلگ های خوراکی با مصرف انسان، دام و آبزیان، انواع ماهیان خُشک صنعتی با کاربُرد مصرف انسانی و همچنین محصولاتی که در صنایع آرایشی و بهداشتی استفاده می شود در غرفه منطقه آزاد قشم در معرض نمایش گذاشته شد.مدیر اداره کشاورزی و شیلات سازمان منطقه آزاد قشم با اشاره به اینکه بر اساس برنامه ششم توسعه در قشم تولید ماهی در قفس باید به 84 هزار تُن در سال برسد، اظهار داشت: برپایی این نمایشگاه، موقعیت مناسبی برای معرفی فرصت های سرمایه گذاری در حوزه شیلات، آبزی پروری، صنایع شیلاتی و صنایع وابسته در این جزیره برای شرکت های مهم داخلی و خارجی است.در سومین نمایشگاه بین المللی شیلات کالاهایی مانند تجهیزات صنعتی تولید ماهی در قفس، خوراک آبزیان، صنایع صیادی، فرآوری محصولات شیلات، غذاهای دریایی، ماشین‌آلات و صنایع پرورش ماهیان زینتی و تجهیزات آکواریوم‌ عرضه شده است.شهرستان قشم شامل جزیره‌های قشم، هرمز، هنگام و لارک با حدود یکهزار و 628 کیلومتر مربع وسعت و 150 هزار نفر جمعیت در جنوب استان هرمزگان قرار دارد.7500            "}