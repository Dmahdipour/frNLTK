{"onTitr":"","titr":" اشتغال برای معتادان بهبود یافته جوانه زدن دوباره","describe":" اراک - ایرنا - معتادان بهبود یافته قشری از جامعه هستند که کوران آسیب را پشت سر گذاشته و از چنبره مواد مخدر و مشقت آن گریخته اند و برای جوانه زدن نیازمند حمایت شغلی و اجتماعی هستند.", "text":"به گزارش ایرنا، طیفی از این بهبود یافتگان با اعتیاد حمایت خانواده و شغل خود را از دست داده اند و پذیرش مجددشان به جبران خسارات پس از پاکی از عهده آنان به تنهایی خارج است و می طلبد که برنامه منسجمی در این زمینه برای این قشر تعریف و اجرایی شود.آمارها بیانگر آن است که حدود سه میلیون نفر در کشور درگیر بلای خانمانسوز اعتیاد هستند که 11 درصد آنان را  زنان تشکیل می دهند و باید در کنار سیاست های فرهنگی، پیشگیرانه و درمان آسیب دیدگان، زنجیره ای از اقدامات هدفمند در خدمات مشاوره ای، حمایت های اجتماعی و مهارتی و فرصت سازی شغلی همراه با نظارت بهینه نهادینه شود.بر اساس آمار موجود در استان مرکزی حداقل 60 هزار معتاد شناسایی شده که 10 درصد از این جمعیت آسیب دیده زن است.پاکی از اعتیاد به عنوان سرمایه ای مهم و دستاوردی مطلوب هنگامی اثربخش است که معتاد دوباره مجال بازگشت به چرخه آسیب و سوء مصرف مواد را نیابد و یکی از عواملی که به گفته صاحب نظران در این خصوص نقش محوری را دارد اشتغال است چرا که با شغل فرصت گذران مفید وقت، درآمدزایی و تعلق پذیری اجتماعی در فرد تامین می شود و با دامنه ای از شرایط زیست مطلوب و آبرومند کمتر به فکر بازگشت مجدد به منجلاب اعتیاد را می کند.به گفته کارشناسان اجتماعی اعتیاد از آسیب های پیچیده و چند وجهی است که با خود می تواند زنجیره ای از معضلات و آسیب های ثانویه را همراه داشته باشد بنابراین صرف فرصت و هزینه برای ایجاد فرصت شغلی معتاد بهبود یافته سرمایه محسوب می شود و می طلبد که تصمیم سازان و کارفرمایان فعال در بخش های مختلف جامعه با توجه به این مهم فرصت جوانه زدن دوباره را برای پاک شدن از اعتیاد فراهم آورند.نگاه جامعه به معتاد بهبود یافته به عنوان نیروی انسانی مولد نیازمند بازتعریف است و می طلبد که ایده های کارآفرینی با کمک خیران به مدد این قشر آمده و در کارسازی و اشتغال آنان گام های موثر برداشته شود.دولت تدبیر و امید نگاه ویژه ای به اشتغال معتادان بهبود یافته دارد و سیاست های تشویقی خوبی برای کارفرمایانی که این قشر را به کارگیرند در نظر گرفته است و انتظار می رود که مشارکت حوزه های کارساز در اشتغالزایی این قشر گسترده تر شود.دبیر شبکه اجتماعی و اعتیاد خانه سازمان های مردم نهاد استان مرکزی گفت: گام های حمایت از معتادان بهبود یافته نیازمند حمایت گسترده تر است تا بتواند به عنوان ساز و کار نجات بخش این قشر عمل کرده و آنان را به گردونه زندگی عادی برگرداند.«علی جعفری» افزود: معتادان بهبودیافته در پذیرندگی از سوی جامعه با مشکلاتی مواجه هستند و برای مثال در ضمانت نامه بانکی از مشکلات جدی رنج می برند و در راستای اخذ تسهیلات اشتغالزایی آنان سنگ اندازی و کندی وجود دارد.وی بیان کرد: اگرچه معتاد زمانی به عنوان آسیب زننده اجتماعی مطرح بوده اما مادامی که به پاکی می رسد باید نگاه های منفی از او برداشته شود تا بتواند فرصت تداوم حیات و اثربخشی اجتماعی داشته باشد و این مهم بدون مجاری فرصت و حمایت موثر امکان پذیر نیست.نماینده مراکز درمانی ترک اعتیاد استان مرکزی ادامه داد: سقف تسهیلات اشتغالزایی برای معتادان بهبود یافته محدود است و بیشتر این قشر باید مدت های طولانی در انتظار باشند، ضمن آنکه ضمانت آنان را به آسانی نمی پذیرند.جعفری عنوان کرد: بیکاری مهمترین دلیلی است که می تواند از نظر روحی و اجتماعی معتاد بهبود یافته را منزوی و مایوس کند و این مسئله به شدت برای سلامت و پاکی آنان آسیب زا است.وی گفت: معتادان بهبود یافته نیاز به حمایت های روانی و اجتماعی بالایی دارند که این مهم باید مورد توجه جدی قرار گیرد و هر غفلت در این راستا می تواند مسیر و سرنوشت معتادان بهبود یافته را تغییر دهد.رئیس پلیس مبارزه با موادمخدر استان مرکزی گفت: جمع آوری معتادان متجاهر وظیفه این نیرو نیست و برخورد با خرده فروشان، قاچاقچیان و عناصر اصلی فعال در تهیه و توزیع مواد مخدر از وظایف پلیس مواد مخدر است.سرهنگ «احمدرضا چگینی» افزود: جمع آوری معتادان متجاهر باید توسط شهرداری و یا بهزیستی صورت گیرد اما این کار به ناچار بر عهده نیروی انتظامی سپرده شده و توان زیادی از فعالیت ها باید به این بخش هدایت شود.وی بیان کرد: حدود هشت هزار معتاد متجاهر از ابتدای امسال تاکنون در استان مرکزی جمع آوری شده که حدود 80 درصد این افراد برای چندمین بار متوالی دستگیر شده اند و این نشان می دهد که تنها مبارزه با اعتیاد چاره ساز نیست بلکه باید زنجیره ای از اقدامات از پیشگیری تا حمایت های بعد از پاکی طراحی و اعمال شود.رئیس پلیس مبارزه با موادمخدر فرماندهی انتظامی استان مرکزی ادامه داد: اگر مراقبت های حوزه درمان و پس از درمان مورد توجه ویژه قرار گیرد و دستگاه های مسئول به وظایف خود جامعه عمل بپوشند شمار معتادان متجاهری که برای چندمین بار متوالی دستگیر می شوند کاهش خواهد یافت.سرهنگ چگینی اظهار داشت: نبود مکان غربالگری برای معتادان متجاهر از مشکلات است که در این راستا شهرداری مکانی را مشخص و اعلام کرده اما هنوز تایید نشده است.مدیرکل فنی و حرفه ای استان مرکزی گفت: تفاهم همکاری خوبی در راستای وضعیت معتادان بهبود یافته و کاهش آسیب های اجتماعی از طریق این نهاد با بهزیستی و شورای هماهنگی مبارزه با موادمخدر استان مرکزی منعقد شده است.«سعیدرضا شاه محمدی» افزود: آموزش های ویژه ای برای معتادان ماده 15 و 16 این استان در نظر گرفته شده و 2 کارگاه جوشکاری و برق و ساختمان در این راستا تجهیز شده و به زودی آموزش های آن آغاز می شود.وی بیان کرد: نخستین دوره کارآفرینی بهبود یافتگان در سال جاری نیز با حضور بیش از 32 نفر از معتادان بهبود یافته این استان برگزار شد.مدیرکل فنی و حرفه ای استان مرکزی ادامه داد: این نهاد تا پایان سال جاری باید 50 هزار نفر ساعت آموزش کاهش آسیب به جامعه هدف ارائه کند که تاکنون 21 هزار و 511 نفر ساعت آموزش ارائه شده است.شاه محمدی عنوان کرد: آموزش های این نهاد به معتادان بهبود یافته و افراد آسیب دیده در زمینه جوشکاری، تاسیسات، برق ساختمان، تعمیر خودرو، کشاورزی، کارآفرینی، قالیبافی، خیاطی و کار روی چرم است.وی گفت: آموزش های فنی و حرفه ای به معتادان بهبود یافته و افراد آسیب دیده نقش موثری در افزایش خودباوری در این اقشار دارد اما به تنهایی در ایجاد اشتغال برای آنان راهگشایی نمی کند.مدیرکل فنی و حرفه ای استان مرکزی ادامه داد: حل مشکل اشتغال معتادان بهبود یافته و افراد آسیب دیده عزم و جدیت دستگاه های مختلف را طلب می کند.مدیرکل بهزیستی استان مرکزی نیز در این زمینه گفت: برابر تکالیف و مقررات، معتادان بهبود یافته باید پس از درمان و گذراندن 12 تا 18 ماه از پاکی خود برای دریافت تسهیلات اشتغالزایی به این نهاد مراجعه کنند.«زهرا امینی» افزود: تسهیلات اشتغال معتادان بهبود یافته 200 میلیون ریال است و با ارائه طرح توجیهی شغلی از سوی بهبود یافتگان قابل دریافت است.وی بیان کرد: معتادن بهبود یافته ای که گواهی آموزش های فنی و حرفه ای داشته باشند در زمان کوتاهتری می توانند از تسهیلات اشتغالزا بهره مند شوند.مدیرکل بهزیستی استان مرکزی ادامه داد: بهزیستی این استان نظارت ویژه ای در استای اشتغال معتادان بهبود یافته و راستی آزمایی تسهیلات پرداخت شده دارد.امینی تصریح کرد: این نهاد حمایت های ویژه ای از توسعه طرح های اشتغال معتادان بهبود یافته نیز دارد و در این راستا هم تسهیلاتی اعطا می شود.وی یادآور شد: تسهیلات اشتغالزا در سال گذشته به 680 معتاد بهبود یافته در استان مرکزی پرداخت شد اما امسال هنوز پرداخت تسهیلات آغاز نشده و در مرحله معرفی به بانک است.مدیرکل بهزیستی استان مرکزی افزود: اشتغال معتادان بهبود یافته علاوه بر حفظ پاکی و دوری این قشر از مصرف مواد مخدر نقش موثری در درآمدزایی برای خانواده های بهبودیافتگان دارد و دامنه ای از آسیب های احتمالی را در خانواده آنان که ممکن است به دلیل تنگناهای مالی ایجاد شود پیشگیری می کند.سرپرست دبیرخانه شورای هماهنگی مبارزه با موادمخدر استان مرکزی گفت: اشتغال معتادان بهبود یافته از اهیمت بالایی برخوردار است و دستگاه های اجرایی در این راستا باید تلاش مضاعفی به کار گیرند.« احمد ملک حسینی» افزود: شیوع شناسی جدید اعتیاد کشور سال 96 انجام شده اما هنوز نتایج آن به استان ها اعلام نشده اما شواهد بیانگر آن است که نداشتن شغل موجب برگشت درصد زیادی از بهبود یافتگان به اعتیاد مجدد می شود.وی بیان کرد: دبیرخانه این شورا از سال 95 مسائل مربوط به اشتغال بهبود یافتگان را با جدیت دنبال کرده و تاکنون 30 شغل برای این قشر در اراک فراهم شده است.سرپرست دبیرخانه شورای هماهنگی مبارزه با موادمخدر استان مرکزی ادامه داد: سه میلیارد ریال تسهیلات برای تجهیز سه کارگاهی که معتادان بهبود یافته را در اراک به کار گرفته اند از طریق منابع ستاد مبارزه با موادمخدر پرداخت شده و 50 درصد از حق بیمه این کارگران نیز توسط این ستاد پرداخت می شود.ملک حسینی اظهار داشت: این کارگاه ها هر 45 روز یکبار توسط این شورا بازدید می شود و تاکنون در بررسی های صورت گرفته بهبود یافتگان مشغول به کار در این کارگاه ها برگشت به اعتیاد نداشته اند.وی گفت: بحث اشتغال زنان بهبود یافته نیز از اهمیت ویژه ای برخوردار است که این مهم باید از سوی دولتمردان مورد توجه جدی قرار گیرد.سرپرست دبیرخانه شورای هماهنگی مبارزه با موادمخدر استان مرکزی افزود: یک کارگاه جوراب بافی در اراک توسط یک خانواده آسیب دیده ایجاد شده که مدیریت آن برعهده زن خانواده است و این فرد، آموزش جوراب بافی و بلوز بافی را به زنان بهبود یافته و یا خانواده های آسیب دیده به صورت رایگان ارائه می دهد.ملک حسینی عنوان کرد: این کارگاه برای توسعه و خرید دستگاه های مورد نیاز نیازمند تسهیلات است که در این راستا یک میلیارد و 500 میلیون ریال تسهیلات درخواست شده است.وی تصریح کرد: پیش بینی شده با اخذ این تسهیلات 12 فرصت شغلی برای زنان بهبود یافته و یا اعضای خانواده های آسیب دیده در اراک ایجاد شود.سرپرست دبیرخانه شورای هماهنگی مبارزه با موادمخدر استان مرکزی ادامه داد: اشتغال معتادان بهبود یافته نقش موثری در حفظ پاکی آن ها و جلوگیری از بازگشت مجدد این قشر به مصرف موادمخدر دارد.ملک حسینی اظهار داشت: سیاست های تشویقی خوبی برای کارفرمایانی که معتادان بهبود یافته را به کار گیرند در نظر گرفته شده که انتظار است دستگاه های اجرایی تلاش بیشتری را در راستای این مهم اعمال کنند و فرهنگ سازی در خصوص کارسازی برای معتادان بهبود یافته در بازار کار مضاعف شود. وی افزود: کارگروه اشتغال و صیانت از بهبودیافتگان پارسال در این استان تشکیل شده و فعالیت های متنوعی دارد.استان مرکزی با 12 شهرستان دارای بیش از یک میلیون و 400 هزار نفر جمعیت است.3005/6013/            "}