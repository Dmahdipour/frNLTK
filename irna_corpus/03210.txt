{"onTitr":"","titr":" نیویورک تایمز: چراغ سبز ترامپ موجب رفتار عربستان شده است","describe":" تهران - ایرنا - نیویورک تایمز در یادداشتی با اشاره به احتمال قتل 'جمال خاشقچی' روزنامه نگار مخالف دولت سعودی نوشت: چراغ سبز نشان دادن 'ترامپ' به دیکتاتورها، عربستان را در رفتار خلاف بشری اش گستاخ کرده است.", "text":"به گزارش روز سه شنبه ایرنا، در این مطلب به قلم ' میشل گولدبرگ' دیدگاه نویس نیویورک تایمز آمده است: « بهار امسال ' محمد بن سلمان' ولیعهد عربستان تمام رقبای سیاسی اش را به زندان انداخت که البته این زندان جایی بود در هتل مجلل ' ریتس - کارلتون' شهر ریاض.او آنگاه قدرت را قبضه کرد و سرمست از این موفقیت، یک تور روابط عمومی به کشور آمریکا انجام داد. 'محمد' در آمریکا با شخصیت های صاحب نامی همچون ' بیل کلینتون'، 'روپرت مرداک' و 'اوپرا وینفری' ملاقات کرد. وی در این دیدارها از اینکه در دوره زمامداری اش کشور عربستان به چه پیشرفتهایی در ابعاد گوناگون دست یافته است سخن گفت از جمله موضوع قدرت دادن به زنان. حین حضور او در آمریکا اکثر نشریات آمریکایی از او به عنوان یک 'اخلالگر' و پادشاهی اش را یک ' پادشاهی سحرانگیز' قلمداد کردند.اما همان زمان که غرب محمد بن سلمان را که به زنان حق رانندگی اعطا کرده بود مورد تحسین قرار می داد؛ در همان ایام او فعالان سرشناس حقوق زنان را زندانی می کرد. محمد بن سلمان اولین سالن تئاتر کشور را افتتاح کرد اما همزمان، روزنامه نگاران را سرکوب می کرد.عربستان سعودی همین الآن هم ائتلافی را در کشور یمن هدایت می کند که باران مرگ را بر سر یمنی ها نازل می کند. شهروندان غیرنظامی را بمباران می کند. قحطی و گرسنگی جمعی، عذاب و شکنجه و هتک حرمت را برای مردم این کشور هدیه می آورد.شاید محمد بن سلمان در حوزه تجارت، یک لیبرالیست باشد و استاد به کار بردن اصطلاحات مخصوص این وادی باشد و از این هنر خود در تمام اندیشکده ها، رسانه های تجاری و شرکتهای فناوری مانند ' اوبر ' به نحو احسن استفاده کند و در مجمع جهانی 'داووس' هم نظر تحسین همگان را برانگیزد. محمد بن سلمان همه اینها هست، اما او همچنان یک حاکم آدم کش ظالم است که 'دونالد ترامپ' چشمانش را به روی اصول و ارزشهای حقوق بشری سیاست خارجی آمریکا بسته و این جسارت را به او بخشیده است.در سپتامبر 2017، ' جمال خاشقچی' روزنامه نگار عربستانی که در تبعید در آمریکا زندگی می کرد در ستونی در سرمقاله روزنامه ' واشنگتن پست ' نوشت:' عربستان هیچگاه تا این اندازه سرکوبگر نبود. اما امروز دیگر حقیقتا غیرقابل تحمل شده است'.امروز خاشقچی ناپدید شده و گمان بر این است که کشته شده است. یقینا علت مرگش هم تقریر همین مطلب بوده است.' سارا مارگون' مدیر شعبه 'دیده بان حقوق بشر ' در واشنگتن گفته است:' اگر گزارشها در مورد مرگ خاشقچی صحت داشته باشد، این نهایت بیشرمی است. خیلی ماجرای عجیبی است'.مارگون ادامه می دهد:' عربستان یک حکومت استبدادی است و پیش از این هم افرادی را کشته و مخالفان حکومت و به خصوص وبلاگ نویسان را پشت میله های زندان انداخته است. اما این بار قضیه کاملا فرق می کند'.عجیب نیست اگر دولت سعودی پیش خودش فکر کرده است که می تواند به سادگی این قتل را انجام بدهد و از شر عواقبش برهد.با وجود آنکه عربستان سعودی سابقه تاریکی در رعایت حقوق بشر دارد؛ اما آمریکا با این کشور یک رابطه نزدیک استراتژیک دارد و ضمنا در جنگ یمن هم به طور تلویحی از آن حمایت می کند. این جنگ در دولت 'باراک اوباما' آغاز شد. اما در تاریخ کشور آمریکا هیچ رئیس جمهوری به اندازه 'ترامپ' اینقدر مشتاق سعودی ها نبوده است.مشخص است که دلیل این تعلق خاطر، دشمنی با ایران است. آمریکا و عربستان علیه ایران با هم متحدند. اما بازهم دلیل اصلی این نیست. علت آن است که ترامپ شیفته این جاه و جلال حکومت دزدسالار سعودی شده است. دامادش یعنی ' جرد کوشنر' هم که اصلا احساس می کند با محمد بن سلمان رابطه خویشاوندی دارد. اصلا در یک کلام؛ ترامپ و محمد بن سلمان؛ دو ثروتمند و دو چهره نوظهور هزاره سوم و دو شخصیتی اند که با تصمیم گیریهایشان دارند جهان را تغییر شکل می دهند.' تامارا کافمن' معاون دستیار وزارت خارجه آمریکا در امور خاور نزدیک در دولت اوباما مشغول تقریر کتابی است پیرامون روابط پیچیده آمریکا با متحدان مستبد خودکامه اش. تامارا می گوید:' روابط نزدیکی که پادشاهی سعودی با خانواده ترامپ برقرار کرده باعث شده است که این دو به هیچ چیز دیگری به غیر از حفظ منافع خودشان و یکدیگر فکر نمی کنند'.' مارگون' که از اعضاء دیده بان حقوق بشر است، می گوید: '  ترامپ علنا گفته است که دیگر پایبند ماندن به اصول و ارزشهای جهانی لیبرال؛ برایش محلی از اعراب ندارد و به تمام این حکومتهای مستبد اما متحد می گوید که نگران نباشید. اوضاع خوب است. هرکاری لازم می دانید انجام بدهید'.اصلا این یک واقعیت است. جهان ساز و کارش برای جلوگیری و لجام زدن بر ستم و بدرفتاری ها را سست کرده است. در همین هفته رئیس پلیس بین الملل ' اینترپل' در چین بازداشت شد. در بلغارستان به یک خبرنگار زن که در تلویزیون دست سیاستمداران و تجار فاسد کشور را رو می کرد؛ تجاوز شد و بعد هم به قتل رسید.همه آن انسانهایی که در معرض بیشترین بدرفتاریها بابت فعالیتهای بشری شان هستند و نیازمند بیشترین توجه قوانین جهانی حقوق بشری اند شامل: مخالفان سیاسی، خبرنگاران و فعالان حقوق مدنی. این افراد در شرایطی به کارشان ادامه می دهند که تصور می کنند کشورهای بزرگ مراقب رعایت اصول و الزامات جهانی حقوق بشری هستند. اما تا به حال که از سوی کشورهای بزرگ چنین مراقبتی از این انسانها به عمل نیامده است.سناتور ' برنی سندرز' از ایالت 'ورمونت' هم همین عقیده را دارد و ماجرای احتمال کشته شدن خاشقچی را با کشته شدن مخالفان سیاسی روسیه در انگلیس قابل مقایسه می داند و می گوید:' اگر حمایت ترامپ و کوشنر از دولت مستبد عربستان سعودی نبود؛ یک چنین حادثه ای هرگز اتفاق نمی افتاد'.سندرز اوائل امسال با همراهی سناتور جمهوریخواه 'مایک لی' از ایالت 'یوتا' یک تیم تشکیل دادند و قطعنامه ای را تنظیم کردند تا به حمایت آمریکا از عربستان سعودی در جنگ یمن خاتمه بدهد. اما طرح با کسب آراء 44-55 شکست خورد چون اکثر جمهوریخواهان به او رای ندادند. اما حالا که ماجرای خاشقچی پیش آمده است، سندرز تصمیم دارد طرح را مجددا معرفی کند و به رای بگذارد. اگر حزب جمهوریخواه همچنانکه در گذشته اعلام کرده بود که می خواهد به اصول و ارزشهای دمکراتیک وفادار بماند؛ امروز نیز همچنان بر این اعتقاد باشد، شاید این طرح رای بیاورد. »اروپام**1591**1485            "}