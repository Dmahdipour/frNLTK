{"onTitr":"","titr":" معاون شهردار تهران: پل های عابر غیرمکانیزه ساخته نشود","describe":" تهران- ایرنا- معاون حمل و نقل و ترافیک شهرداری تهران با تاکید بر حفظ حقوق عابران پیاده در پروژه‌های شهری، به مدیران حوزه حمل و نقل و ترافیک دستور داد از ساخت پل‌های ساده و غیرمکانیزه جلوگیری کنند.", "text":"به گزارش روز چهارشنبه معاونت حمل و نقل و ترافیک شهرداری تهران، محسن پورسیدآقایی در نشست شورای مدیران معاونت حمل و نقل و ترافیک شهرداری تهران گفت: هدف از ساخت پل عابر پیاده صرفا ایمنی است نه اینکه به دلیل تردد زیاد عابران و رفع معضل ترافیک، پل عابرپیاده ساخته شود.وی ادامه داد: در بسیاری از نقاط تهران پل عابر نصب و وسط خیابان هم نرده‌کشی شده و استدلال این است که خودروها نباید معطل ‌شوند در حالی که نباید راه عبور شهروندان بسته و پل عابر ساخته شود تا خودروها راحت‌تر و سریعتر عبور کنند. معاون شهردار تهران با بیان اینکه در بسیاری از شهرهای بزرگ دنیا مثل لندن و پاریس پل عابرپیاده دیده نمی شود، گفت: قرار نیست که با ساخت پل، عابران پیاده به زحمت بیندازند تا خودروها در آسایش باشند؛ خیابان‌ها باید چراغ راهنمایی و خطوط عابر پیاده داشته باشند و نه پل. وی خطاب به مدیران حوزه حمل و نقل و ترافیک شهرداری تهران تصریح کرد: فلسفه ساخت پل عابر پیاده ایمنی است پس فقط در نقاطی که عرض معابر و سرعت خودروها زیاد است و موجب به خطر افتادن جان شهروندان می شود پل عابر ساخته شود.به گفته پورسیدآقایی، می توان در بسیاری از خیابان‌های عریض با احداث جان‌پناه بر روی خطوط عابر پیاده، محل عبور عابران را ایمن کرد. وی ادامه داد: براساس استانداردهای کلانشهرهای پیشرفته دنیا، خطوط عابر را هم‌سطح پیاده‌رو و کمی بالاتر از کف خیابان طراحی می‌کنند تا عابران راحت‌تر حرکت کنند که این مساله باید در ساخت خطوط عابر پیاده سطح تهران نیز مدنظر قرار گیرد. معاون شهردار تهران با اشاره به ناکارایی پل‌های عابر ساده و غیرمکانیزه خطاب به مدیران حمل و نقل و ترافیک شهر تاکید کرد: تمام پل‌های عابر پیاده باید ظرف 2 سال آینده مکانیزه و دارای پله برقی شوند تا سالمندان و شهروندانی که بیماری قلبی یا مشکل جسمی دارند برای استفاده از پل دچار مشکل نشوند. پورسیدآقایی در بخش دیگری از سخنان خود گفت: پیش از این پیشنهادی به شورای اسلامی شهر داده شد که تا آخر برنامه پنجساله سوم تمام معابر تهران به پیاده‌رو مجهز شوند اما چون عملی شدن این پیشنهاد با توجه به وجود صدها کیلومتر معابر بدون پیاده‌رو در تهران نیاز به هزینه بسیار سنگینی داشت با آن مخالفت شد.به گفته این مقام مسئول در شهر تهران، سیاست شهرداری این است که همه معابر، پیاده‌رو مناسب داشته باشند و عرض و کیفیت پیاده‌روها بهتر شود تا شهروندان با خاطری آسوده تردد کنند.وی با بیان این که معبر بدون پیاده رو در شهر بی‌معنی است و نباید هیچ بزرگراه، خیابان و کوچه ای بدون پیاده‌رو باشد، خطاب به مدیران حمل و نقل تهران خاطرنشان کرد: تا جایی که می‌توانید پیاده‌رو در معابر ایجاد کنید.به گزارش ایرنا، نشست شورای مدیران معاونت حمل و نقل و ترافیک شهرداری تهران عصر سه شنبه به میزبانی شهرداری منطقه 17 تهران برگزار شد. تهرام/9343 / 1539            "}