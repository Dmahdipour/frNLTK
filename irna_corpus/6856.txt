{"onTitr":"","titr":" مرکز پژوهش های ایران در مسیر جهانی شدن گام برمی دارد","describe":" کرج-ایرنا- رئیس مرکز پژوهش ها و تربیت مربی  سازمان آموزش  فنی و حرفه ای کشور مستقر در کرج اعلام کرد که این مرکز با برخورداری از امکانات مناسب آموزشی در مسیر جهانی شدن گام برمی دارد.", "text":"به گزارش ایرنا، ابوطالب جلالی  روز شنبه در آئین انعقاد تفاهمنامه  بین سازمان آموزش فنی و حرفه ای و بانک قرض الحسنه مهر ایران در کرج افزود: اکنون پژوهش ها و تربیت مربی  سازمان آموزش فنی و حرفه ای کشور با برخی کشورهای بزرگ صنعتی جهان مانند ژاپن و کره جنوبی همکاری آموزشی و تجهیزاتی دارد و تلاش ها بر ارتقای آموزش ها است.وی بیان داشت: تجهیزات و ظرفیت های این مرکز می تواند فرصتی مناسب برای اشتغالزایی و کارآفرینی محسوب شود.جلالی گفت:  تلاش براین است که مرکزپژوهش ها، محوریت آموزش های مهارتی کشور را عهده دار باشد ضمن آنکه  بازآموزی برای المپیادها با هدف درک درست از مطالبات ، ظرفیت ها و موقعیت ها  برای مربیان فنی و حرفه ای از اولویت های این مرکز است.وی بیان داشت: همکاری و تعامل با  مجامع شغلی، اصناف و صنایع  کشور با اولویت استان البرز محور فعالیت های این مرکز است ضمن آنکه نگاه به همکاری های بین المللی در زمینه آموزش وجود دارد.رئیس مرکز پژوهش ها و تربیت مربی  سازمان آموزش  فنی و حرفه ای کشور گفت: امروز تعاملات موجب شده تا این  مرکز جایگاه بین المللی خوبی را کسب کند.وی یادآور شد:  بخشی از تجهیزات آموزشی این مرکز توسط شرکت های ژاپنی و کره ای  نوسازی و روزآمد شده است.مرکز پژوهش ها و تربیت مربی  سازمان آموزش فنی و حرفه ای  قبل از پیروزی انقلاب اسلامی در منطقه حسن آباد کرج راه اندازی شد که پس از پیروزی انقلاب، توسعه یافت.مربیان مراکز آموزش فنی و حرفه ای  کشور دوره های تخصصی و بازآموزی خود را در مرکز پژوهش ها و تربیت مربی  سازمان آموزش فنی و حرفه ای مستقر در کرج می گذرانند ضمن آنکه  طی سال های گذشته شمار زیادی از مربیان فنی و حرفه ای کشورهای مختلف جهان از جمله عراق ، افغانستان و سایر کشورها دوره های تخصصی خود را در این مرکز سپری کردند. 7410/ 6155            "}