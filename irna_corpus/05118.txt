{"onTitr":"","titr":" صنعت مرغداری قم آماده مقابله با آنفلوانزا","describe":" قم - ایرنا - چند سالی است که انتشار ویروس آنفلوانزا، صنعت پرورش طیور قم را دچار خسارت های سنگین کرده و مقابله منسجم و همه جانبه با این بیماری به یکی از دغدغه های مهم مسئولان استان درآمده است.", "text":"به گزارش ایرنا، حدود 600 واحد مرغداری در استان قم وجود دارد که از این تعداد 311 واحد مرغداری گوشتی به ظرفیت پنج میلیون و 700 هزار قطعه و 174 واحد مرغداری تخمگذار به ظرفیت هشت میلیون و 700 هزار قطعه است. قم چهارمین استان کشور از نظر تراکم مرغداری های فعال است؛ این استان رشد قابل توجهی در صنعت طیور دارد و به طور میانگین هشت درصد نیاز تخم مرغ و سه درصد نیاز مرغ گوشتی کشور را تامین می کند. همچنین هرساله در قم حدود 70 هزار تن تخم مرغ و 40 هزار تن گوشت مرغ تولید می شود که حجم بالایی از آن به سایر استان های کشور صادر می شود. سهم بالای قم در صنعت طیور کشور باعث شده، خسارت های ویروس آنفلوانزا به مرغداری های این استان قابل توجه باشد و خطراتی را متوجه این قطب تولید مرغ گوشتی و تخم مرغ کشور نماید. آنفلوانزای فوق حاد طیور یک بیماری ویروسی پرندگان است، ویروس های آنفلوانزا دارای سه نوع تیپ C,B,A می باشد، در طیور فقط تیپ A می تواند ایجاد بیماری نماید. پرندگان وحشی و آبزی می توانند بدون این که خود مبتلا به بیماری شوند ویروس آنفلوانزای طیور را با خود جابجا کنند؛ مرغ و خروس، بوقلمون، مرغ شاخدار، پرندگان زینتی، پرندگان وحشی و شترمرغ از پرندگان حساس به بیماری محسوب می شوند. شروع ناگهانی تلفات با روند افزایش درگله، انتشار ناگهانی بیماری در گله، بیحالی شدید، پژمردگی و دور هم جمع شدن گله، کاهش شدید مصرف دان، افت ناگهانی و شدید تولید تخم مرغ روزانه، علائم تنفسی حاد و سیاه شدن و خونریزی تاج، ریش و ساق پا از جمله نشانه های این بیماری به شمار می آید. مقابله موثر با ویروس آنفلوانزا در قم مساله مهمی است که خبرنگار ایرنا برای بررسی اقدام های صورت گرفته در این زمینه، با شماری از مسئولان استان به گفت و گو پرداخت. ** قرنطینه جدی گرفته شود استاندار قم در این رابطه گفت: با توجه به شرایط اقتصادی کشور، باید قرنطینه واحدهای مرغداری برای جلوگیری از زیان های احتمالی آنفلوانزا مرغی جدی تر از سال های گذشته پیگیری شود. سید مهدی صادقی با بیان این که سال گذشته شیوع آنفلوانزا مرغی تلفات بسیار زیادی به مرغداران استان وارد نمود، اضافه کرد: دلیل اصلی شیوع و زیان های اقتصادی این بیماری باید آسیب شناسی شود تا دیگر شاهد این اتفاق در استان نباشیم. صادقی با اشاره به لزوم استفاده از مباحث کارشناسی در این خصوص، گفت: آنچه که کارشناسان روی آن تاکید می کنند، قرنطینه واحدهای آلوده یا پیشگیری از شیوع این ویروس می باشد که باید در اولویت قرار گیرد. وی تاکید کرد: اگر تمام همت خودمان را برای اجرای شرایط قرنطینه در مرغداری یا خارج از آن قرار دهیم و بر اساس تجربه های گذشته عمل نماییم، در کارمان موفق خواهیم شد. وی به لزوم آموزش های لازم درخصوص صنعت مرغداری تاکید کرد و گفت: اگر این آموزش ها همراه با توجیه افراد باشد، به طور حتم اثرگذاری بیشتری دارد. استاندار قم ادامه داد: اگر مرغداران به خوبی توجیه شوند و تشخیص دهند که پیشگیری و قرنطینه منافعشان را تامین و از ضرر و زیان جلوگیری می کند، با کارشناسان همراهی می کنند، به شرطی که خودمان نیز عامل به انجام جدی این طرح باشیم. بیماری آنفلوانزا فوق حاد پرندگان از نیمه آذرماه تا نیمه اسفندماه سال گذشته در قم شیوع پیدا کرد و حدود 165 واحد از 620 واحد مرغداری گوشتی و تخم گذار در این استان درگیر آن شدند. ** ویروس آنفلوانزا در مرغداری های قم کنترل می شود رئیس سازمان جهاد کشاورزی قم در این رابطه به ایرنا، گفت: سال گذشته به جهت متراکم بودن ساختار مرغداری ها، ویروس آنفلوانزا مرغی به میزان زیادی در استان شیوع پیدا کرد که در همین زمینه لازم است با اصلاح ساختار مرغداری ها، این بیماری در قم کنترل و مدیریت شود. محمد رضا طلایی، بیان کرد: در جریان همه گیر شدن این بیماری در واحدهای مرغداری استان، به صنعت طیور قم به ویژه در حوزه تخم گذار آسیب زیادی وارد شد. وی با بیان این که در حال حاضر قم یکی از پاکترین استان های کشور از این ویروس مهلک و خطرناک محسوب می شود، به اقدام های پیشگیرانه صورت گرفته برای جلوگیری از وقوع این بیماری در 6 ماهه دوم سال اشاره کرد و افزود: با تشکیل کمیته ای متشکل از نظام مهندسی کشاورزی و منابع طبیعی، نظام دامپزشکی و معاونت دام و طیور جهاد کشاورزی استان برای ساماندهی و ایمن سازی مرغداری ها، ارزیابی های لازم انجام و در خصوص اعطای مجوز جوجه ریزی سخت گیری و محدودیت هایی اعمال خواهد شد. طلایی همچنین با اشاره به همکاری بسیار خوب مرغداران در اجرای فرایند مقابله با آنفلوانزا مرغی، گفت: در حال حاضر حدود 35 درصد مرغداری های قم مشغول به تولید هستند و واحدهای دیگر نیز به مرور زمان به لحاظ بهداشتی اصلاح ساختار پیدا کرده و طرح امنیت زیستی آنها نیز تهیه و اجرا می شود. رئیس سازمان جهاد کشاورزی قم گفت: هر واحد مرغداری که مسائل بهداشتی را رعایت کند، می تواند با تایید کمیته مذکور مجوز جوجه ریزی را دریافت کند. وی با اشاره به این که استقرار 6 ایستگاه قرنطینه را در مبادی ورودی و خروجی استان در دستور کار داریم، افزود: با هماهنگی نیروی انتظامی نخستین قرنطینه را در جاده کاشان - قم مستقر کردیم. طلایی با اذعان به این که در مورد نقل و انتقال کودهای مرغی و خارج نشدن آن از مرغداری ها نیز تدابیر لازم اتخاذ شده است، افزود: با باغدارانی که از کودهای مرغی استفاده می کنند نیز جلسه هایی را برگزار و خطر به کارگیری کودهایی که از خارج از استان وارد می شود را به آنها گوشزد کردیم. ** نیروی انتظامی به صحنه بیاید مدیرکل دامپزشکی قم نیز دراین رابطه گفت: هر کجا که پست قرنطینه است باید گشت نیروی انتظامی نیز مستقر باشد، چرا که دامپزشکی به تنهایی توانایی انجام این کار را ندارد. مهدی رفیعی با بیان اینکه برای جلوگیری از بیماری فوق حاد پرندگان راهکارهای مختلفی وجود دارد، افزود: ایجاد پستهای قرنطینه مرغ بدون حضور نیروی انتظامی برای کنترل آنفلوانزا کارساز نیست. وی ادامه داد: در رابطه با ایجاد قرنطینه 2 راهکار مطرح است، یکی کنترل بین استانی که ورود مرغ از استان های دیگر به قم تحت نظارت قرار گیرد و دیگری کنترل واحد به واحد می باشد، دراین رابطه سال گذشته 11 هزار و 200 نفر ساعت قرنطینه با هزینه 4 میلیارد ریال انجام شد. مدیرکل دامپزشکی قم گفت: در سال جاری برای مقابله با آنفلوانزا حدود 76 مصوبه در 8 محور پیش بینی شده که یکی از آنها ایجاد پست قرنطینه است. وی جانمایی قرنطینه را نیز مهم دانست و افزود: گلوگاه های ورودی قم باید دارای پست قرنطینه باشند. رفیعی به ایرنا، گفت: آنفلوانزا پرندگان از نیمه آذرماه تا نیمه اسفندماه سال گذشته در قم شیوع پیدا کرد و حدود 165 واحد از 620 واحد مرغداری گوشتی و تخم گذار در استان درگیر آن شدند. وی با اذعان به این که هفت میلیون و 775 هزار قطعه طیور معدوم سازی شد، افزود: این بیماری در ابتدا واحدهای تخم گذار و جوجه های پولت و سپس واحدهای گوشتی، مزارع مرغ مادر، بوقلمون و بلدرچین را تحت تاثیر خود قرار داد. رفیعی اضافه کرد: همچنین 570 تن تخم مرغ و یک هزار و 400 تن دان مرغ در واحدهای درگیر بیماری آنفلوانزای پرندگان معدوم شد. وی با اشاره این که بیش از چهار میلیون متر مکعب واحدهای مرغ داری در قم ضد عفونی شد، افزود: در این راستا بیش از 11 هزار نفر ساعت به صورت شبانه روزی کار قرنطینه ای انجام گردید و همچنان ادامه دارد. وی با بیان این که علاوه بر کار معدوم سازی و قرنطینه، تمامی مرغ ها بویژه مرغ های تخم گذار قبل از انتقال به کشتارگاه مورد آزمایش و بازرسی قرار گرفتند، افزود: منشاء این بیماری یک واحد مرغداری روستایی و غیر مجاز در استان بود. مدیرکل دامپزشکی قم با بیان این که یکی از مهمترین راه های انتقال ویروس آنفلوانزای پرندگان، کودهای آلوده استفاده شده در زمین های کشاورزی موجود در مجاورت مرغ داری هاست، گفت: در برخی از مزارع باغ پسته قم از کودهای تولیدی در خارج از این استان استفاده می شد که این کار نیز از علل اصلی این بیماری محسوب می شود. وی بااشاره به شکل گیری کارگروه های استانی و ملی مقابله با آنفلوانزای مرغی و بازدیدهای به عمل آمده توسط کارشناسان از واحدهای مرغداری قم، افزود: مطابق تصمیم این کارگروه یک تیم چهار نفره از واحدهای مرغداری بازدید کرده و تمامی مرغداری هایی که در بحث رعایت مسائل بهداشتی و پرورشی امتیاز لازم را کسب کنند، با تایید کمیته فنی مجوز جوجه ریزی را دریافت خواهند کرد. وی با تاکید بر اینکه فارغ از همه اقدام های نظارتی و کنترلی، مرغداران نقش اصلی و مهمی را در پیشگیری از این بیماری ایفا می کنند، گفت: مرغ داری ها باید برای کاهش خطر انتقال ویروس در واحدهای خود کود را فقط به صورت سیلو و پوشانده شده با پلاستیک ذخیره سازی کنند. مدیرکل دامپزشکی قم در پایان با بیان این که شهروندان هیچ گونه نگرانی برای مصرف مرغ و تخم مرغ نداشته باشند، توصیه کرد: تمامی مراکز مجاز عرضه مرغ و تخم مرغ تحت نظارت دامپزشکی قرار دارند، از این رو مردم این کالاها را فقط از این مراکز تهیه نموده و از خرید از مراکز غیر مجاز خودداری کنند. ** مقابله با آنفلوانزا حفظ سرمایه ملی است فرماندار قم نیز با اشاره به شیوع آنفلوانزا مرغی در سال گذشته گفت: متاسفانه این بیماری در قم، هفت و نیم میلیون قطعه مرغ با ارزش ریالی حدود 800 میلیارد ریال را تلف کرد و برخی کارآفرینان و تولیدکنندگان نیز متضرر شدند؛ بنابراین برای حفظ سرمایه ملی باید با این بیماری مقابله کرد. رضا سیار خاطرنشان کرد: دراین راستا حدود 500 میلیارد ریال هم منفعت حاصل از تخم ریزی این مرغ ها نیز از بین رفته است، این هدر رفت سرمایه ملی است، اما دامپزشکی و جهاد کشاورزی و سایر نهادهای متولی نهایت تلاش خود را به کار گرفتند. وی ادامه داد: بیماری آنفلوانزا مرغی حدود 11 سال است که میهمان کشورمان شده ولی به گونه ای مدیریت شده که خسارت کمتری به همراه داشته باشد، شیوع این بیماری نیز توسط پرندگان وحشی صورت گرفته و به استان های مختلف منتقل شد. سیار تصریح کرد: اگر مرغ داران متوجه این بیماری در واحدهای خود شدند به سرعت اطلاع دهند ولی با کمک دامپزشکی اکنون مرغ ها واکسینه شده و مشکل خاصی در این زمینه نیست. فرماندار قم اظهار داشت: هر تولید کننده باید فرآیند صدور مجوز تولید را به درستی طی کرده وبا بخشدارها نیز هماهنگ باشند، برخی استعلام ها مانند محیط زیست، بهداشت، جهاد کشاورزی و منابع طبیعی ضروری است و باید انجام شود. 7405/ 6133/            "}