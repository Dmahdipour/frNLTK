{"onTitr":" مسجد جامعی:    ","titr":" تاریخ تهران، مدارا در روح ایرانیان را روایت می کند","describe":" تهران- ایرنا- احمد مسجد جامعی عضو کمیسیون فرهنگی و اجتماعی شورای اسلامی پایتخت در مراسم «روز تهران» با بیان اینکه وحدت در عین کثرت مهمترین ویژگی تهران است اظهارداشت: در خیابان 30 تیر کلیسا، مسجد، کنیسه و آتشکده وجود دارد و این ویژگی روح ایرانی است که در تهران تجلی کرده و مدارا در روح ایرانیان را نشان می دهد.", "text":"به گزارش ایرنا جامعی شامگاه شنبه در آئین روز تهران در سالن اجتماعات وزارت امور اقتصاد و دارایی با اشاره به آمار منتشره در سال 1299 هجری خورشیدی و قبل از انقراض قاجار بیان کرد: براین اساس 47 طایفه و قوم در تهران در کنار هم به صورت مسالمت آمیز زیست می کردند و در این شهر اختلافات قومی و قبیله ای را کنار می گذاشتند. این عضو شورای شهر تهران قدیمی ترین نقطه تهران را امامزاده اسماعیل خواند و گفت: مسجد فیلسوف الدوله در کنار آن واقع شده و کلیسای شیشه بران اصفهانی در کنار آن قرار دارد که نشان می دهد تهران خاستگاهی است که تمامی ادیان در کنار هم با مسالمت زیست می کرده اند و می کنند. به گفته وزیر اسبق فرهنگ و ارشاد اسلامی هر جا تهدیدی برای ایران بوده بی شک تهرانیان پیشقدم بوده اند و در حوزه خدمت، رزم، ادب، سینما و... تهران همیشه نماینده کل ایران بوده است چراکه تمام اقوام در این شهر نماینده داشته اند. مسجد جامعی با بیان اینکه تهران دل ایران است که سر بر دامن ری نهاد و بالید و به شمیرانات کشیده شد، تاکید کرد: روایت تهران روایت دلدادگی مردم ایران است؛ محبت این سرزمین با خاندان پیامبر ریشه عمیق دارد و زمانی که تهران به عنوان پایتخت معرفی شد از تمامی اقوام و طوایف از ترکمن تا ترک و عرب وارد آن شدند و به صورت مسالمت آمیز زیست کردند. وی در ادامه همچنین با بیان اینکه کمتر شهری می بینید که طبیعت چهار فصل تهران را داشته باشد گفت: تمامی اندیشمندانی که در مورد تهران صحبت کرده اند علاوه بر ارادت این مردم به آئین علوی از وجه زیست بوم این شهر به نیکی یاد کرده اند. مسجد جامعی افزود: تهران جایگاهی دارد که گروه های مختلف، تشکل های مردمی و صنفی در آن شکل می گیرند و برای بهبود شرایط زندگی نقش موثری بازی می کنند. عضو کمیسیون فرهنگی و اجتماعی شورای شهر خاطرنشان کرد: تهران فقیر باید به تهران برخوردار تبدیل شود و نباید مشکلات زندگی در بافت فرسوده و آلودگی هوا و... را فراموش کنیم چرا که ما گذشته را به امروز و امروز را به آینده وصل می کنیم. به گزارش ایرنا در این مراسم همچنین از یک عمر تلاش احمد مسجدجامعی برای اعتلای تاریخ و فرهنگ شهر تهران و نیز اقداماتش در حوزه تهران شناسی تجلیل شد. همچنین در این آئین محمدحسین مقیمی استاندار تهران، محمدعلی افشانی شهردار و معاونانش و اعضای شورای شهر حضور داشتند. 14 مهر 1286 خورشیدی متمم قانون اساسی مشروطیت به تصویب مجلس شورای ملی رسید که در اصل 4 آن تهران به عنوان پایتخت ایران رسمیت قانونی پیدا کرد و بر این اساس، شورای اسلامی شهر تهران نیز این روز را به عنوان «روز تهران» نامگذاری کرد. تهرام/9343/3225 / 1539            "}