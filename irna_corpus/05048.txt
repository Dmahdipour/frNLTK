{"onTitr":"","titr":" کتابخانه های مساجد نیازمند تجهیزات هستند","describe":" همدان- ایرنا- مسئول کانون های فرهنگی و هنری مساجد همدان با تاکید بر کارکردهای مثبت کتابخانه ها در رشد فرهنگ عمومی مردم گفت: کتابخانه های مساجد نیازمند تامین امکانات و تجهیزات مورد نیاز هستند.", "text":"حمید رضا ناهیدی فرد روز دوشنبه در گفت و گو با ایرنا اظهار داشت: سالانه  10 هزار جلد کتاب در 2 مرحله بین کتابخانه کانون های فرهنگی و هنری مساجد توزیع می شود، اما به لحاظ امکانات سخت افزاری نیازمند تخصیص اعتبار است. وی افزود: تاکنون 293 باب کتابخانه در کانون های فرهنگی و هنری مساجد استان حتی در دورترین روستاها دایر شده و در حال فعالیت هستند. ناهیدی فرد با بیان اینکه این کتابخانه ها از نوع مخزن دار هستند افزود: از این تعداد 157 کتابخانه در مساجد سطح شهر و 136 باب در روستاها به علاقه مندان خدمات رسانی می کنند.مسئول کانون های فرهنگی و هنری مساجد همدان به وجود 191 کتابخانه باز در شبستان مساجد نیز اشاره کرد و گفت: در این مساجد امکانات و شرایط دایر کردن کتابخانه مخزن دار وجود ندارد. وی یادآور شد: یک میلیون و 36 هزار جلد کتاب در کتابخانه های کانون های فرهنگی و هنری مساجد گردآوری شده و 55 هزار عضو این کتابخانه ها از این منابع استفاده می کنند. ناهیدی فرد کانون های فرهنگی و هنری مساجد را بستری ارزان و امن برای اجرای برنامه های فرهنگی و هنری کودکان و نوجوانان دانست و افزود: خانواده ها اعتماد ویژه ای به مسجد داشته و بدون هیچ دغدغه ای فرزندانشان را به این مکان هدایت می کنند. 7527/2087            "}