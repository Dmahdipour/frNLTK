{"onTitr":"","titr":" 163 اثر به جشنواره قصه گویی خراسان شمالی رسید","describe":" بجنورد- ایرنا- مدیرکل کانون پرورش فکری کودکان و نوجوانان خراسان شمالی گفت: تا کنون 163 اثر به دبیرخانه جشنواره قصه گویی استان رسیده است.", "text":"به گزارش ایرنا، منیر صادقی روز پنجشنبه در نشست خبری اظهار داشت: از این تعداد 87 اثر در بخش سنتی و 76 اثر در بخش 90 ثانیه ای به دبیرخانه مرحله استانی جشنواره قصه گویی ارسال شده است. وی افزود: مهلت ارسال آثار به بخش سنتی پایان یافته اما قصه گویان می توانند آثار خود در  بخش 90 ثانیه ای را تا نیمه مهرماه ارسال کنند.مدیرکل کانون پرورش فکری کودکان و نوجوانان خراسان شمالی اظهار داشت: برترین های این جشنواره به مرحله منطقه ای و پس از آن به مرحله کشوری راه پیدا می کنند.وی خاطرنشان کرد: اکنون قصه گویان به 2 شیوه سنتی و خلاق با استفاده از ابزار، امکانات دیداری و شنیداری برای حضور در بیست و یکمین جشنواره قصه‌گویی کشور رقابت می کنند. صادقی با اشاره به اجرای برنامه های ویژه هفته ملی کودک از 14 مهرماه جاری گفت: همزمان با هفته ملی کودک، نمایشگاهی با برنامه های مختلف در محل دهکده مقاومت بسیج در مرکز استان برگزار می شود.وی تصریح کرد: تا کنون برای این نمایشگاه 16 غرفه منظور شده است و در آن، دستگاه های مختلف برنامه های خود مربوط به حوزه کودک و نوجوان را در زمینه های بهداشتی، فرهنگی، هنری و اجتماعی ارائه خواهند کرد.صادقی افزود: کودکان زیر حمایت بهزیستی هم توانمندی های خود را در غرفه ای از این نمایشگاه به نمایش می گذارند. وی خاطرنشان کرد: اهدای کوله پشتی و بسته های فرهنگی به 2 هزار کودک در مناطق محروم روستایی و حاشیه شهری، اهدای کتاب به کودکان روستایی و عشایری و دیدار از کودکان بی سرپرست و بدسرپرست از دیگر برنامه های هفته ملی کودک است. وی گفت: اکنون هشت هزار و 564 کودک و نوجوانان در مراکز و کانون پرورش فکری کودکان و نوجوانان استان عضو هستند که البته این درصد کمی از کودکان جامعه را شامل می شود.صادقی اظهار داشت: پیش از این بسترها و فضای فیزیکی برای ارائه خدمات برای کودکان به خوبی فراهم نبود از این رو در این زمینه دچار محدودیت بوده ایم. مدیرکل کانون پرورش فکری کودکان و نوجوانان خراسان شمالی گفت: بیش از 96 هزار جلد کتاب در مراکز ما وجود دارد و کودکان استان در نیمه نخست امسال بیش از 24 هزار و 500 جلد کتاب به امانت برده اند. کانون پرورش فکری کودکان و نوجوانان خراسان شمالی در هفت مرکز ثابت در پنج شهرستان، پنج مرکز سیار روستایی و 2 مرکز سیار شهری به کودکان خدمات رسانی دارد.برنامه های هفته ملی کودک از 14 مهر ماه جاری آغاز می شود و تا بیستم مهر ادامه دارد.7185/5132            "}