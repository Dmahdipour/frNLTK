{"onTitr":"","titr":" کارآفرینی برای زنان شهرستان جهرم در حال گسترش است","describe":" ایرنا- شیراز- نهادهای مختلف شهرستان جهرم با برگزاری دوره‌های آموزشی و تشکیل کارگروه کارآفرین بانوان سعی در گسترش کارآفرینی برای زنان محروم، بی‌سرپرست، بدسرپرست و زنان روستایی در جهرم دارند.", "text":"مدیر جهاد کشاورزی جهرم شنبه در گفت‌ و گو با خبرنگار ایرنا گفت: با تلاش جهاد کشاورزی جهرم چند دورهٔ مهارت عملی اشتغال ‌زایی برای بانوان برگزار شد‌.محمدرضا شهابی افزود: مهارت‌های کوتاه‌ مدت فنی حرفه‌ای در زمینه‌ٔ پرورش گیاهان آپارتمانی با حضور 40 نفر از بانوان در بخش خفر شهرستان جهرم با هدف تولید و فروش محصول گلخانه‌ای و ایجاد اشتغال و اجرای طرح توسعه مشاغل خرد زنان روستایی توسط اداره‌ٔ ترویج جهاد کشاورزی جهرم برگزار شد. شهابی اظهار کرد: این طرح در طول سال جاری برای محقق ‌شدن اقتصاد مقاومتی با توجه منطقه و فصل  توسط این اداره تداوم دارد و تا کنون در سال جاری 100نفر از زنان روستایی آموزش داده شده‌اند.وی با اشاره به برگزاری جلسهٔ کمیتهٔ تخصصی زنان کارآفرین با حضور مشاوران بانوان ادارات عضو کمیته بیان کرد: در این جلسه مقرر شد کارآفرینان برای حمایت، بررسی مسائل و مشکلات و رفع آن و ارائهٔ مشاوره شناسایی شوند و تجلیل از بانوان کارآفرین در دستور کار کارگروه مربوط قرار گیرد.به گفتهٔ وی هدف کارگروه کارآفرین بانوان، حمایت از زنان بی‌سرپرست و بدسرپرست برای کارآفرینی در کارگاه‌های کوچک است.محمد معصوم‌ نیای فرد، بخشدار کردیان شهرستان جهرم نیز در گفت‌ و گو با خبرنگار ایرنا گفت: آزمون عملی هنرهای دستی بانوان با هدف اشتغال ‌زایی، توسعه و حمایت از صنایع دستی در این بخش برگزار شد که امیدواریم با حمایت بیشتر از رشته‌های مختلف صنایع دستی و مشاغل خانگی، گام مؤثری در اشتغال‌زایی در سطح این بخش برداشته شود. وی افزود: صنایع دستی در بخش کردیان از پتانسیل بالایی برخوردار است و محصولات برآمده از این صنعت در صورت معرفی مناسب می‌تواند مورد اقبال عموم مردم و به‌ ویژه گردشگران داخلی و خارجی قرار گیرد.وی ضمن تشکر از مسئولین ادارهٔ میراث فرهنگی و گردشگری شهرستان و بخش، اظهار داشت: با حضور 35 نفر از بانوان این بخش، آزمون عملی در رشته‌های قلاب‌ بافی، گلیم‌ بافی و گلدوزی با دست و معرق برگزار شد که پس از بررسی محصولات، پروانهٔ تولید انفرادی صنایع دستی را ادارهٔ کل میراث فرهنگی و گردشگری استان برای شرکت‌کنندگان صادر کرد که امکان استفاده از مزایای آن فراهم خواهد شد.پوران دراجی، مسئول امور بانوان و خانواده فرمانداری ویژۀ جهرم نیز دربارهٔ کارگروه بانوان شهرستان جهرم به خبرنگار ایرنا گفت: برای پیشبرد اهداف کارگروه بانوان، کمیته‌های تخصصی برای این کارگروه در قالب کمیته‌های سلامت بانوان، فرهنگی، ورزشی، بسیج، زنان کارآفرین، ایثار و شهادت، اشتغال، اخبار و اطلاعات، زنان سرپرست خانوار و بانوان خیّر تعریف شده است که این کمیته‌ها برای اجرایی‌ شدن اهداف حوزهٔ بانوان گام‌های مؤثری برداشته‌اند.وی افزود: از مسئولان هر کمیته خواسته‌ایم تا ضمن ارائه گزارش از فعالیت‌های شش ماه اول سال جاری در دستگاه اجرایی خود،مشکلات آن حوزه را بیان کنند.معاون استاندار فارس و فرماندار ویژهٔ شهرستان جهرم نیز در این جلسه با بیان اینکه بانوان مشاور دستگاه‌های اجرایی فعالیت‌های مناسبی به ویژه در زمینهٔ اشتغال بانوان و حمایت از زنان کارآفرین انجام داده‌اند، گفت: طی جلسه‌ای با حضور این بانوان، مصوب کردیم مسائل و مشکلات آنان در زمینهٔ اشتغالشان بررسی شود.شهرستان جهرم در فاصلهٔ 193 کیلومتری جنوب شرق شیراز قرار دارد.9910 /1876            "}