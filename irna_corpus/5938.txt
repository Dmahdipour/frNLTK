{"onTitr":"","titr":" تلفن ثابت و همراه بخشی از روستاهای غرب مازندران قطع است","describe":" ساری - ایرنا - مدیرکل ارتباطات و فناوری اطلاعات استان مازندران گفت که با گذشت 2 روز از سیل ، هنوز ارتباط تلفن ثابت و همراه بخشی از روستاهای غرب استان قطع است و اهالی این مناطق دسترسی ارتباطی ندارند .", "text":"باران شدیدی که از عصر جمعه در مازندران باریدن گرفت بیشترین خسارت را در مناطق غربی مازندران بر جای گذاشت.یدالله طهماسبی روز یکشنبه در گفت و گو با خبرنگار ایرنا افزود : فیبر نوری روستاهای مناطق دوهزار و سه هزار تنکابن و روستاهای سلیمان آباد و کشکول این شهرستان براثر این بارندگی خسارت دید و بخشی از آن را آب برد . در منطقه دو هزار و سه هزار تنکابن هر کدام 40 روستا وجود دارد .وی با اشاره به اینکه فیبر نوری به عنوان وسیله انتقال دهنده ارتباط میان سایت های مرکزی تلفن ها با سایت های منطقه ای است، ادامه داد : پنج اکیپ نیروهای عملیاتی اداره کل ارتباطات مازندران در حال حاضر در این مناطق آسیب دیده حضور دارند اما به دلیل از بین رفتن راه ارتباطی امکان حضور در منطقه وجود ندارد . به گفته مدیر کل ارتباطات مازندران به محض اتصال راهها و امکان تردد ، نیروهای عملیاتی این اداره کل وارد عمل می شوند تا بعد از ترمیم فیبر نوری منطقه بار دیگر امکان ارتباط تلفن ، موبایل و اینترنت مردم منطقه وصل شود . وی در خصوص میزان خسارت باران شدید اخیر به زیر ساخت های ارتباطی مازندران گفت : با طغیان رودخانه شیرود در غرب مازندران یکصد متر از فیبر نوری این منطقه تخریب که با فعالیت نیروهای عملیاتی ترمیم این بخش از زیر ساخت ها انجام شد . طهماسبی همچنین به اختلال و از کار افتادگی سایت های تلفن در برخی نقاط مازندران به عنوان بخش دیگری از تبعات سیلاب اخیر در استان نام برد و ادامه داد : به خاطر قطعی برق و تمام شدن شارژ برق باطری این ایستگاهها ، برای ساعاتی 200 سایت ارتباطی مازندران دچار اختلال شد . وی افزود : با وصل شدن برق، مشکل این مناطق نیز برطرف شد و زیرساخت ارتباطی مازندران به روال عادی خود بازگشت . هر سایت مخابراتی که با برق کار می کند دارای باطری های ذخیره برق است که در صورت قطع برق هر سایت برای حدود سه ساعت می توانند با شارژ این باطری ها فعال باشد .در مازندران چهار هزار و 478 سایت تلفن همراه وجود دارد .  2096/1654            "}