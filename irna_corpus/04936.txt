{"onTitr":"","titr":" گروگان آبادانی در مرز سراوان آزاد شد","describe":" زاهدان - ایرنا - فرمانده انتظامی سیستان و بلوچستان از دستگیری 2 آدم ربا و آزادی گروگان 2 میلیارد ریالی ساکن شهرستان آبادان استان خوزستان در مرز سراوان واقع در جنوب این استان خبر داد.", "text":"به گزارش ایرنا از پایگاه خبری پلیس سردار محمد قنبری روز دوشنبه در این باره اظهار داشت: در پی دریافت نیابت قضایی از دادسرای عمومی و انقلاب شهرستان آبادان در ششم مردادماه سالجاری مبنی بر گروگانگیری مردی جوان و انتقالش به سیستان و بلوچستان موضوع در دستور کار تیمی از پلیس آگاهی این استان قرار گرفت. وی افزود: در بررسی دقیق پرونده مشخص شد فرد ربوده شده که جوانی 27 ساله است توسط سرنشینان یک دستگاه پژو در شهر آبادن ربوده شده و گروگانگیران چند روز پس از ربایش با خانواده این فرد تماس گرفته و 2 میلیارد ریال وجه نقد در قبال آزادی اش درخواست کردند. فرمانده انتظامی سیستان و بلوچستان با بیان اینکه با به دست آمدن این سرنخ، رسیدگی به پرونده وارد مرحله جدیدی شد، گفت: کارآگاهان پلیس آگاهی در تحقیقات تخصصی دریافتند، متهمان با انتقال فرد ربوده شد به این استان در مناطق مرزی مخفی شده اند. وی تصریح کرد: تیم رسیدگی کننده پرونده با انجام اقدامات اطلاعاتی نامحسوس، 2 متهم پرونده را شناسایی و در عملیاتی غافلگیرانه آنان را دستگیر و فرد ربوده شده که به کشور پاکستان منتقل شده بوده بدون دریافت هیچ گونه وجهی به مرز سراوان انتقال و تحویل خانواده اش شد. سردار قنبری با اشاره به اینکه متهمان 37 و 42 ساله در بازجویی های انجام شده، قصد خود را اختلافات مالی ناشی از معاملات ناصواب مواد مخدر اعلام کردند، افزود: متهمان پس از بازجویی های تکمیلی با تشکیل پرونده به مقام قضایی معرفی شدند.به گزارش ایرنا شهرستان سراوان در 347 کیلومتری جنوب شرق زاهدان مرکز استان سیستان و بلوچستان و در همسایگی کشور پاکستان واقع شده است. 3213**6081            "}