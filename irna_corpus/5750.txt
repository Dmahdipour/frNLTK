{"onTitr":" استاندار مرکزی:    ","titr":" نهاده های دام و طیور در استان مرکزی ذخیره سازی شد","describe":" اراک - ایرنا - استاندار مرکزی گفت: نهاده های مورد نیاز دامداران و مرغداران استان به میزان کافی در این استان ذخیره سازی شده و مشکلی در تامین آن ها وجود ندارد.", "text":"به گزارش ایرنا، سید«علی آقازاده» روز یکشنبه در نشست با کارکنان و مدیران اداره کل دامپزشکی استان مرکزی که به مناسبت هفته دامپزشکی در اراک برگزار شد، افزود: نهاده های مورد نیاز دامداران و مرغداران به میزان کافی به کشور و این استان وارد شده و سهم ذخیره مناسبی تامین شده است  و ورود این محصولات برای جلوگیری از کاهش تولید محصولات دام و طیور در دستور کار دولت قرار دارد.وی ادامه داد:  34 هزار نفر در سازمان دامپزشکی کشور در زمینه نظارت بر فعالیت های تولید و عرضه مواد خام دام و طیور، جلوگیری از انتقال و شیوع احتمالی بیماری های دامی به فعالیت اشتغال دارند که 700 نفر این افراد در این استان هستند.آقازاده گفت: شاغلان دامپزشکی استان مرکزی بر چرخه تولید و عرضه 2 میلیون و 600 هزار دام سبک و 20 میلیون قطعه طیور نظارت دارند.وی افزود: وجود جنگ اقتصادی علیه کشور محدودیت هایی را برای واحدهای تولیدی استان و کشور به همراه داشته و نیاز است مسئولان با افزایش همکاری و تسهیل در ارائه خدمات زمینه کاهش مشکلات تولیدکنندگان را فراهم کنند.استاندار مرکزی خاطر نشان کرد: وجود قوانین و مقررات دست و پا گیر و برخی موازی کاری ها  از دیگر مشکلات تولیدکنندگان استان و کشور است و تسهیل در ارایه خدمات و ساماندهی و اصلاح ساز و کارها نقش مهمی کاهش مفاسد و افزایش بهره وری در این واحدها را به همراه دارد.آقازاده گفت: دیده شدن راهبردها و تکالیف برجسته دامپزشکی در برنامه تحول نظام سلامت با هدف افزایش بهداشت و سلامت مردم جامعه ، مقابله با بیماری های مشترک و جلوگیری از شیوع احتمالی این بیماری ها ضروری است.وی ادامه داد: استان مرکزی علاوه بر صنعتی بودن در زمینه تولید گوشت سفید و قرمز، ماهیان زینتی، طیور و ماهیان زینتی در زمره  پنج استان برتر در سطح کشور است و در زمینه تولید محصولات دام و طیور از جایگاه ویژه ای در کشور برخوردار است.استاندار مرکزی خاطر نشان کرد: تولیدات ماهیان سرد آبی و گرم آبی این استان با وجود کم آبی و خشکسالی اخیر نسبت به سال گذشته 700 تا یکهزار تن افزایش یافته است که این مهم نشان از استفاده بهینه از منابع کشور در راستای تحقق اقتصاد مقاومتی مورد نظر رهبر معظم انقلاب است.آقازاده ادامه داد: در سه سال اخیر با تلاش و اقدام های پیشگیرانه بازرسان و کارشناسان اداره کل دامپزشکی استان مرکزی بیماری آنفلوآنزای فوق حاد پرندگان در استان کنترل شده  و این استان در زمینه تولید تخم مرغ از رتبه هفتم کشور به رتبه سوم بهبود یافته است.وی با یادآوری تصویب «گروه ویژه اقدام مالی» (FATF) در مجلس شورای اسلامی افزود: تصویب این لایحه در شرایط کنونی اقتصادی کشور تاثیر بسزایی در افزایش موفقیت جمهوری اسلامی در عرصه های بین المللی به همراه دارد.مدیرکل دامپزشکی استان مرکزی نیز در این نشست گفت: استان مرکزی باوجود اینکه در زمره  10 استان صنعتی کشور است  با دارا بودن 360 هزار راس دام سنگین، بیش از 2 میلیون راس گوسفند و بز و 19 میلیون عدد طیور یکی از استان های برتر در زمینه تولیدات دامی کشور به شمار می رود.دکتر«محسن شانقی » افزود: 24 واحد تولید دارو، مواد ضد عفونی و شرکت پخش دارو دراستان مرکزی وجود داشته و این استان در زمره پنج استان مطرح در زمینه تولید مواد بیولوژیکی در کشور به شمار می رود.وی ادامه داد: بیش از 100 نوع دارو و مواد ضد عفونی مورد نیاز دامداران و مرغداری های استان و کشور در این واحدها تولید می شود که این مهم نقش مهمی در کاهش واردات داروها و واکسن مورد نیاز کشور به همراه دارد.دکتر شانقی گفت: سه هزار واحد تولید و عرضه مواد خام دامی در استان مرکزی وجود دارد که با نظارت این اداره کل به فعالیت ها تولیدی و عرضه مواد دامی مورد نیاز مردم در جامعه فعالیت دارند.وی یاد آوری برخی دستاوردهای اداره کل دامپزشکی استان مرکزی در پنج ساله فعالیت دولت تدبیر و امید، افزود: بیماری های دام و طیور و زنبور عسل با انجام به موقع واکسیناسیون، ضد عفونی و فعالیت های پیشگیرانه امسال نسبت به سال 92 حدود 34 درصد کاهش یافته است.مدیرکل دامپزشکی استان مرکزی خاطرنشان کرد: تولیدات ماهیان زینتی، خوراک و مکمل طیور در این مدت به ترتیب هفت و پنج برابر افزایش یافته است.دکتر شانقی ادامه داد: افزایش پنج برابری صادرات خوراک و مکمل طیور، دریافت کد IR برای صادرات محصولات تولیدی توسط چهار واحد کشتارگاه طیور، راه اندازی پیش سردکن در تمامی کشتارگاه های دام استان نیز از دیگر اقدام های این اداره کل در این مدت بوده  است.استان مرکزی با 12 شهرستان، و یکهزار و 539 روستا، دارای 622 واحد مرغداری صنعتی، 491 واحد گاوداری صنعتی و 191 واحد کارگاه پرورش آبزیان است. 1955/6013            "}