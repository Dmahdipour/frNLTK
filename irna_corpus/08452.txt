{"onTitr":"","titr":" همدان در ورزش پیوند اعضا افتخارآفرین است","describe":" همدان- ایرنا- مدیرکل ورزش و جوانان همدان گفت: این استان در ورزش های پیوند اعضا و بیماران خاص در عرصه های ملی و بین المللی همواره افتخارآفرین است.", "text":"رسول منعم روز پنجشنبه در مجمع انتخاب رئیس هیات پیوند اعضا و بیماران خاص همدان اظهار داشت: ملی پوشان همدان در دوره های گذشته رقابت های قاره ای و جهانی همواره موفق به کسب مدال شده و  در این زمینه یکی از استان های فعال کشور است. وی بیان کرد: هم اکنون در رشته های دارت و تنیس روی میز قهرمانان جهان را در اختیار داریم و این روند با حمایت های صورت گرفته تداوم خواهد یافت. منعم با تاکید بر ضرورت زمینه سازی های لازم در جذب بیماران خاص و پیوند اعضا در ورزش گفت: هم اکنون زیرساخت های خوبی را برای ورزشکاران این هیات مهیا شده است. مدیرکل ورزش و جوانان همدان در ادامه با اشاره به روند موفق ورزشکاران گفت: تمامی ملی پوشان این استان حاضر در بازی های پاراآسیایی شانس کسب مدال را دارند. وی خاطرنشان کرد: استان همدان در این دوره از مسابقات در رشته های والیبال، شنا و دو ومیدانی سهمیه دارد و جزو استان های پرتعداد به لحاظ ورزشکار در این پیکارها است. منعم اضافه کرد: زهرا نجاتی عارف در والیبال نشسته بانوان، علیرضا جلیلی در رشته شنا، حمید اسلامی و وحید علی نجیمی در رشته دو ومیدانی نابینایان نفرات اعزامی همدان به بازی های آسیایی هستند. ** کسب 10 مدال رنگارنگ کشوری سرپرست هیات بیماران خاص و پیوند اعضای همدان نیز در این نشست گفت: ورزشکاران پیوند اعضای این استان امسال موفق به کسب 10 مدال رنگارنگ کشوری شدند. نصرت الله الفتیان افزود: پیکارهای ورزش پیوند اعضای قهرمانی کشور در 2 رشته دارت و تنیس روی میز و با حضور 22 استان به میزبانی قزوین برگزار شد و تیم منتخب همدان پنج مدال طلا، یک نقره و 4 نشان برنز کسب کرد. وی اضافه کرد: هم اینک بیش از 200 ورزشکار بیماران خاص و پیوند اعضا به طور سازمان یافته در سطح استان همدان فعالیت می کنند که مدال های رنگارنگ در عرصه های جهانی ، آسیایی و کشور کسب کرده اند. وی خاطرنشان کرد: با توجه به اینکه ورزش نقش پررنگی در حفظ سلامت بیماران خاص و پیوند اعضا دارد، توسعه ورزش این قشر از جامعه نیازمند حمایت همه‌جانبه مسئولان است. ** ترویج ورزش همگانی اولویت است رئیس جدید هیات بیماران خاص و پیوند اعضای همدان گفت: همگانی کردن ورزش در این قشر از جامعه در اولویت است و در همین راستا ایجاد فضای تمرین و مسابقه و کمک گرفتن از مربیان در دستور کار قرار دارد. مهدی مجلسی افزود: ایجاد فضای تعاملی و استعدادیابی با انجمن های مختلف بیماران در سطح استان را مورد توجه قرار می دهیم تا بتوانیم ضمن ایجاد انگیزه لازم در بین بیماران، زمینه لازم برای ترغیب آنها به ورزش را مهیا کنیم. وی با تاکید بر اینکه نهادهای مختلف از جمله بهزیستی، انتقال خون و هلال احمر باید مشارکت لازم را در کمک به توسعه ورزش در بین ورزشکاران بیماران خاص و پیوند اعضا داشته باشند، گفت: جذب اسپانسر مالی نیز مورد توجه جدی است. مجلسی خاطرنشان کرد: به حمایت های فدراسیون و نیز دستگاه ورزش استان همدان نیازمندیم تا بتوانیم ورزشکاران مستعد را در عرصه قهرمانی پرورش و توسعه دهیم. در این آیین مهدی مجلسی با کسب 13 رای از 13 رای ماخوذه به مدت چهار سال به عنوان رئیس جدید هیات بیماران خاص و پیوند اعضای همدان انتخاب شد. 7520/2087            "}