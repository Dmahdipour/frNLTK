{"onTitr":" فعالان صنفی و فرهنگی دانشگاه:    ","titr":" انتخابات کانون های فرهنگی دانشگاه بوعلی سینا باطل شود","describe":" تهران -  ایرنا - جمعی از فعالان فرهنگی و صنفی و نمایندگان تشکل های دانشجویی دانشگاه بوعلی سینا همدان در نامه ای به رییس این دانشگاه در اعتراض به عملکرد معاونت فرهنگی آن خواستار ابطال انتخابات کانون های فرهنگی دانشگاه شدند.", "text":"به گزارش خبرنگار گروه دانشگاه ایرنا، در این نامه که رونوشت آن عصر پنجشنبه در اختیار ایرنا قرار گرفت، امضا کنندگان با غیرسازنده و مخرب خواندن عملکرد معاونت فرهنگی دانشگاه بوعلی سینا و با ادعای تخلف مبرهن و غیرمسئولانه این معاونت در انتخابات شورای مرکزی کانون های فرهنگی دانشگاه تاکید کردند: ادامه بی توجهی به خواست دانشجویان موجب تشکیک بیش از پیش فعالان فرهنگی نسبت به اراده ریاست دانشگاه در برخورد با تخلفات و احقاق حقوق دانشجویان شده و صدمات غیر قابل جبرانی در پی خواهد داشت.این نامه که رونوشت آن برای وزیر علوم، تحقیقات و فناوری نیز ارسال شده به امضای اعضای کانون های فرهنگی ایرانشناسی و فلسفه،  کانونهای  فرهنگی - هنری شعر و ادب،  فیلم، تئاتر و هنرهای تجسمی، شورای صنفی دانشجویان، انجمن اسلامی فرهنگ و سیاست دانشجویان و  انجمن اسلامی دانشجویان معتدل دانشگاه بوعلی سینا و نشریه های دانشجویی خرداد، آزاد، اندیشه نو و باروه رسیده است.امضا کنندگان در این نامه با اشاره به انتقاد دانشجویان از عملکرد رییس سابق بسیج اساتید و معاون جدید فرهنگی دانشگاه بوعلی سینا، خواستار ابطال انتخابات کانونهای فرهنگی، برخورد قاطع با مسئولان متخلف و بازنگری در تشکیلات معاونت فرهنگی و مدیران مورد انتقاد دانشجویان شده اند.به بیان نویسندگان این نامه، شدت نارضایتی در بحبوحه مطرح شدن نام منصور غلامی رییس سابق دانشگاه بوعلی سینا برای تصدی پست وزارت مشهودتر بوده است؛ به شکلی که عملکرد معاونت فرهنگی، کارنامه کاری غلامی را با تشکیک های بسیار مواجه کرد و این امر علاوه بر تخریب وجهه داشگاه بوعلی، بازتابهای ناگواری در جامعه دانشگاهی ایران داشت. در این نامه، به تلاش در جهت ایجاد تک صدایی در دانشگاه، قرار دادن فعالین دانشجویی در برابر هم، تفکیک های سختگیرانه جنسیتی در کانونها، عدم شفافیت مالی در تخصیص بودجه های فرهنگی و تضییع استقلال دانشگاه، به عنوان بخشی از این کارنامه اشاره شده است. امضا کنندگان نامه تاکید دارند:  آنچه در انتخابات شورای مرکزی کانونهای فرهنگی دانشگاه بوعلی اتفاق افتاده است شمایل کاملی از اعمال ضد فرهنگی معاونتی است که برای حذف منتقدان خود، از در برابر یکدیگر قرار دادن دانشجویان و ایجاد هزینه برای دانشگاه ابایی ندارد.در ادامه نامه آمده است: با این پیشینه، انتخابات شورای مرکزی کانونها در سال جدید  وضعیتی عجیب پیدا کرد، به شکلی که تشکلی غیر سیاسی که مامنی دوستانه برای تمام طرز فکرها بود، با سناریویی مخرب محل نزاعی پنهان شد تا منتقدین وضعیت موجود در برابر دیگر دانشجویان قرار بگیرند؛ خط مشی فاجعه باری که در سالهای اخیر همواره به شکلی مهندسی شده در سطح دانشگاه اجرا شده است.در این نامه به برخی عملکردهای معاونت فرهنگی اشاره شده و آمده است: برگزاری انتخابات مطابق آئین نامه کانونهای فرهنگی باید در مجمع عمومی صورت گیرد و نفس برگزاری انتخابات به این شکل وجاهت قانونی ندارد اما حتی با پذیرش این ایراد اساسی، تخلفاتی که در مقدمات انتخابات، در زمان رای گیری و در مرحله شمارش آرا اتفاق افتاده هر انتخاباتی را فاقد وجاهت و مردود خواهد ساخت.نویسندگان نامه با اشاره به پیگیری های چهار ماه گذشته خود خطاب به رییس دانشگاه نوشته اند: حفاظت از کیان دانشجو و استقلال دانشگاه وظیفه ذاتی و خط قرمزاخلاقی ما و شماست و تا زمان تحقق این خواسته ها  تلاش ها ادامه خواهد یافت. **6984** 1200            "}