{"onTitr":"","titr":" کوله بار پُر از مهربانی کردستان","describe":" سنندج - ایرنا - کوله پشتی اش سنگین تر از همیشه است، «کردستان» همه مهربانی اش را در آن جا داده، برای رسیدن به امروز لحظه شماری می کرد و تمام مهرش را به مدرسه آورده بود.", "text":"به گزارش خبرنگار ایرنا، در یازدهمین روز از ماه ابتدایی فصل پاییز، مهر عاطفه های دانش آموزی نسبت به همنوعان خود در فضای مملو از شور و نشاط مدارس استان کردستان جاری و ساری شد.در مرحله سوم از جشن بزرگ بخشش و مهربانی، این بار نوبت به دانش آموزانی رسید تا با همه وجود، همکلاسی های نیازمند خود را درک کنند.مسیری که باید بروم را مرور می کنم، اولین بار است به این مدرسه می روم، دبستان شهید ناهید فاتحی کرجو، بالاتر از میدان بسیج، برای استقبال از مهمانان فرش قرمز پهن کرده اند، در دو طرف فرش هم دانش آموزان ایستاده و با لباس فرم سرخابی و مقعنه سفید، لبخند به لب پرچم های کوچک ایران را بدست دارند و با شوقی کودکانه به مهمانان خوش آمد می گویند.چند نفر هم آن طرف تر با شیرینی و شربت از مهمانان پذیرایی می کنند، جشن های کودکانه همیشه با صفاست.مراسم با قرائت آیاتی از قرآن کریم آغاز می شود، پس از قرآن، سرود ملی هم خوانده می شود و همه مهیای برگزاری جشن می شوند، گروه سرود یکصدا و هماهنگ می خواند: خدایا به ما مهربانی بده ....دلی ساده و آسمانی بده...این رسم همیشگی اهالی سرزمین مهر و عاطفه است که با نزدیک شدن به مهر و پاییز، می سرایند: بنی آدم اعضای یک پیکرند که در آفرینش ز یک گوهرند.سرود که تمام می شود، کردستان کوله پشتی اش را می آورد، کوله پشتی اش از همیشه سنگین تر است، دیشب با شور و شوق همه دفتر و قلم هایی را که خریده بود در آن جا داد، با این که کوله اش را خیلی دوست دارد اما همکلاسی هایش را بیشتر دوست دارد، البته شاید صاحب جدید این کوله صورتی همکلاسی او نباشد یا حتی هم مدرسه ایش، اما می داند که بدست دختری می رسد که او هم مانند کردستان از داشتن آن خوشحال خواهد شد.امروز «کردستان لطفی» دانش آموز دبستان شهید ناهید فاتحی کرجو، مهربانی و بخشش را در یک کوله صورتی خلاصه کرد تا از همین کودکی به همه بچه های ایران زمین یاد دهد، باید از بهترین های خود گذشت و آن را بخشید.** تمرین تعهد اجتماعی رئیس آموزش و پرورش ناحیه یک سنندج در مراسم جشن عاطفه ها که روز چهارشنبه در دبستان شهید ناهید فاتحی کرجو برگزار شد، گفت: یکی از سیاست های سند تحول بنیادین آموزش و پرورش ایجاد تحول اجتماعی و همدلی بین دانش آموزان است.سید فواد حسینی اظهار داشت: امروز دانش آموزان مدارس کشور در اقدامی همزمان در جشن عاطفه ها مهربانی خود را با هر آنچه که در توان داشتند با همنوعان بی بضاعت خود به اشتراک گذاشتند.وی با بیان اینکه این جشن روح همدلی و صحنه های زیبای تعهد اجتماعی را منتقل می کند، از اصحاب رسانه خواست تا این صحنه های زیبا را منعکس و به اقشار مختلف جامعه منتقل کنند.حسینی برگزاری این جشن و کمک به دانش آموزان بی بضاعت را بستری برای القای حس تعلق آنها به جامعه دانست و افزود: هر میزان کمک از هر مدرسه ای جمع آوری شود در بین دانش آموزان نیازمند همان مدرسه توزیع می شود.** سومین مرحله مهربانی مدیرکل کمیته امداد امام خمینی (ره) کردستان هم در این مراسم با اشاره به اینکه امروز سومین مرحله از برگزاری این جشن ملی است، گفت: در 2 مرحله گذشته خیرین کردستانی، یک میلیارد و 200 میلیون تومان کالا و پول نقد کمک کردند که بلافاصله در بین دانش آموزان نیازمند استان توزیع شد.محمدرسول شیخی زاده از برگزاری مرحله سوم این جشن در یک هزار مدرسه این استان خبر داد و یادآور شد: رسیدگی به محرومین وظیفه یک قشر و یا نهاد خاص نیست و کمیته امداد به عنوان متولی اصلی وظیفه دارد به عنوان رابط بین آحاد جامعه و محرومین، این وظیفه دینی و انسانی را مدیریت کند.** زنگ مهر و مهربانیامروز اگر چه زنگی به صدا در نیامد اما هفت هزار دانش آموز نیازمند شناخته شده کردستانی و صدها دانش آموز نیازمند شناخته نشده، آوای رسای مهر را نه از زبان که از دستان سخاوتمند همکلاسی های خود، دیدند شنیدند و هدیه گرفتند.7345/9102            "}