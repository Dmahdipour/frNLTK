{"onTitr":" وزیر راه و شهرسازی:    ","titr":" 400 هزار خانوار در صندوق پس انداز مسکن عضو شدند","describe":" مشهد- ایرنا- وزیر راه و شهرسازی گفت: تاکنون 400 هزار خانوار در صندوق پس انداز مسکن عضو شده اند که نشان استقبال مردم از این تسهیلات است.", "text":"عباس آخوندی روز پنجشنبه در حاشیه مراسم افتتاح 16 پروژه بازآفرینی در حاشیه شهر مشهد در جمع خبرنگاران افزود: برای خانه اولی ها و ساکنین بافت های فرسوده تسهیلات مناسبی با کارمزد اندک از سوی دولت در نظر گرفته شده و در شهری مانند مشهد هر زوج می تواند با تسهیلات یک میلیارد و 200 میلیون ریالی خانه دار شود.وی اظهار داشت: در حاشیه شهرها جمعیت بسیار زندگی می کنند که نیازمند فضاهای آموزشی، ورزشی، بهداشتی و زیرساخت های شهری اعم از سیستم فاضلاب، بوستان و فضاسازی شهری هستند.آخوندی گفت: در حاشیه شهر مشهد 96 هزار دانش آموز حضور دارند که برای هر دانش آموز 2 مترمربع فضای آموزشی نیاز است.وی افزود: به جای رها کردن حاشیه شهر یا خانه سازی در آنها باید کیفیت زندگی در این محلات را ارتقا دهیم زیرا مردم از این منطقه جابه جا نمی شوند و در همین مناطق به زندگی خود ادامه می دهند.وزیر راه و شهرسازی اظهار داشت: مهمترین پروژه های این وزارتخانه در حاشیه شهرهای بزرگ مربوط به ارتقای کیفیت زندگی است.وی گفت: امسال علاوه بر پروژه های زیرساختی مانند روشنایی معابر، دفع آبهای سطحی، سیستم فاضلاب، هشت پروژه آموزشی و سه پروژه بهداشتی در حاشیه شهر مشهد در دستور کار قرار گرفت که تاکنون سه پروژه آموزشی و سه پروژه بهداشتی به بهره برداری رسیده و باقی آنها در حال ساخت است.وی افزود: در مجموع 2 هزار و 600 میلیارد ریال برای پروژه های بازآفرینی شهری در سال جاری در نظر گرفته شده که توسط استانداری ها مدیریت می شود و دستگاه های اجرایی دیگر برای اجرای پروژه های بازآفرینی اعتبار جداگانه اختصاص خواهند داد.آخوندی اظهار داشت: زمانی که پروژه های بازآفرینی در مناطق حاشیه شهر به اجرا درمی آید با احتساب بودجه های دیگر دستگاه های اجرایی بیش از 10 هزار میلیارد ریال در پروژه ها هزینه می شود.وی گفت: نیازی به ورود مستقیم دولت برای خانه سازی در مناطق ضعیف و فرسوده شهر نیست بلکه همین که خدمات زیربنایی در این مناطق ارائه شود و کیفیت زندگی در آنها ارتقا پیدا کند، مردم خود برای خانه سازی وارد عمل می شوند.وزیر راه و شهرسازی افزود: بخش مسکن تابعی از اقتصاد کلان است و هیچ کس نمی تواند سرنوشت این بخش را از اقتصاد کلان جدا کند.آخوندی اظهار داشت: اقتصاد کلان به تدریج در حال ثبات است و زمانی که التهاب در بازار ارز و سکه فروکش کند، همه بخشها از آن تاثیر می گیرند.در این مراسم 16 پروژه بازآفرینی با هزینه بیش از 216 میلیارد ریال در سکونتگاه های غیررسمی مشهد به بهره برداری رسید.7489 / 6053            "}