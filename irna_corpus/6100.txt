{"onTitr":"","titr":" مرگی چنین میانه میدان","describe":" هفت روز از مرگ سید مصطفی رضازاده سرمربی اسبق تیم‌های ملی موی تای و کیک بوکسینگ  و مدیر باشگاه عقاب المپیک رشت می گذرد . مرگی از آن سان که شایسته قهرمانان و فراتر از آن پهلوانان است.", "text":"گرچه مرگ رویدادی ناگزیر است که دیر یا زود به سراغ هر یک از ما می آید اما چگونه مردن همانند چگونه زیستن بیانگر ماهیت وجودی افراد و موجبی برای نیک نامی و ماندگاری است .مصطفی رضا زاده که عمری را در میدانهای ورزشی برای قهرمان شدن تلاش کرده بود برای نجات همنوعانش به قلب حادثه زد و جانش را نیز در این راه از دست داد.او انسانی بزرگ و استوار  بود آنچنان که با تلاش سالیان خود را به سرمربیگری تیم ملی موی تای و کیک بوکسینگ  رسانده بود. دوستانش از حس مسئولیت و وابستگی او به شاگردانش یاد می کردند و می گفتند تنها سه فرزندش یتیم نشده اند بلکه صدها شاگردش یتیم شدند.همراهش روایت می کرد که موقع حادثه نهیب زدم که جلو نرو ماشین منفجر می شود اما او از مرگ نهراسید و مصدوم خودروی واژگون شده را نیز نجات داد.دوستانش ازمردمی بودن و کمکهای وی به خانواده های نیازمند یاد می کردند و گواه آن پیر زنی که در مراسم به خاک سپاری از او می گفت که مدتها مسئولیت تهیه داروهایش را پذیرفته بود.با خواندن مطالب صفحه به یادگار مانده اش در دنیای مجازی بیشتر می شود با روحیه وی آشنا شد آنجا که در هنگام بهار طبیعت برای همه آرزوی خوشبختی و آرامش می کند ومی نویسد : ای کاش دل آدمها هم بهار بود و به همه توصیه می کند همدیگر را نیازارند.  «سید مصطفی رضازاده» هفتم مهر ماه در جاده رستم‌آباد ـ رشت هنگام کمک به راننده یک دستگاه خودروی نیسان واژگون شده،  با خودروی دیگری برخورد کرد و جان باخت.وی نخستین کاپیتان تیم ملی کیک بوکسینگ کشورمان بود که عنوان های متعدد آسیایی و جهانی از جمله مدال طلای مسابقات جهانی اتریش به‌عنوان بازیکن و مدال نقره قهرمانی آسیا در ماکائو به عنوان مربی است.مصطفی رضازاده در باشگاه عقاب المپیک پرورش دهنده قهرمانان بزرگی چون آرمین هادی پور از قهرمانان تکواندوی آسیا و جهان و صدها شاگرد دیگر بود. زنده یاد رضا زاده عنوان کاپیتان تیم ملی،مدال طلای رقابت‌های کیک بوکسینگ جهان در اتریش و به عنوان مربی، نایب قهرمانی کیک بوکسینگ آسیا در ماکائو را در کارنامه ورزشی خود داشت. رئیس سبک الیت کیک بوکسینگ کشور فقدان مرحوم سید مصطفی رضازاده را شوک بزرگی برای جامعه ورزش دانست .اردشیر داوطلب ، وی را از ستون های اصلی ورزش رزمی استان گیلان خواند که با اخلاق و منش والای ورزشی خود، طرفداران زیادی داشت و فعالیت های گسترده اش در عرصه ورزش رزمی، بیانگر این امر است.وی یاداور شد: مرحوم رضازاده نخستین کاپیتان تیم ملی کیک بوکسینگ کشور بود که عنوان های متعدد جهانی و آسیایی را در کارنامه ورزشی خود به عنوان ورزشکار و هم به عنوان مربی داشت که از آن جمله کسب مدال طلای مسابقات جهانی کیک بوکسینگ در کشور اتریش به عنوان بازیکن و کسب مدال نقره این رشته در مسابقات قهرمانی آسیا به عنوان مربی است.داوطلب اضافه کرد: مرحوم رضازاده برای جامعه ورزش از هیچ کوششی فروگذار نکرد و قهرمانان ارزنده ای را هم به جامعه ورزش تحویل داد.رئیس سبک الیت کیک بوکسینگ کشور خاطرنشان کرد: مرگ این مربی اخلاق مدار برای کمک و امدادرسانی در تصادف جاده ای نام و کار نیک او را ماندگار کرد.بی شک منش پهلوانی او بیش از قهرمانی در یاد مردم و به ویژه اهالی ورزش این دیار خواهد ماند چرا که او نه تنها در زمین ورزش که در عرصه  زندگی درس چگونه بودن داد.7285 / /6030            "}