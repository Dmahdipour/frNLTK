{"onTitr":"","titr":" کمبود اعتبار دامپزشکی استان اصفهان را با مشکل مواجه کرد","describe":" اصفهان- ایرنا- مدیرکل دامپزشکی اصفهان با بیان این که اداره کل از کمبود اعتبار رنج می برد، گفت: با همه توان کار می کنیم اما این شرایط، تهیه تجهیزات و ارائه خدمات دامپزشکی را با چالش مواجه کرده است.", "text":"به گزارش ایرنا، شهرام موحدی روز چهارشنبه در گفت و گو با خبرنگاران افزود : اکنون بیشتر اعتبارات دامپزشکی به صورت استانی ارائه می شود.وی اظهارداشت : در زمان حاضر اعتبارات تملک دارایی های دامپزشکی اصفهان 50 میلیارد ریال است با افزایش سه برابری اعتبارات بسیاری از مشکلات موجود برطرف می شود. وی نداشتن خودروی عملیانی در بخش عشایری را دیگر چالش مهم این نهاد ذکر کرد.مدیرکل دامپزشکی  اصفهان با بیان این که سال گذشته 26 نوع محموله و فرآورده های خام دامی با بیش از 18تن  به 21 کشور خارجی منجمله ی ویتنام، هنگ کنگ، ترکیه، عراق، مصر و مالزی صادر شد.موحدی ادامه داد : پا و پنجه مرغ ، آلایش های خوراکی طیور، خوراک طیور، ماهی منجمد، ماهی تازه، پنیر، پودر آب پنیر، پودر گوشت و شیرخشک عمده فرآورده های خام دامی صادراتی استان است. وی با بیان این که دام سالم، غذای سالم و انسان سالم از شعار های قدیمی دامپزشکی است ، گفت: در یکسال گذشته 171 پرونده تخلف به رعایت نکردن موازین و ضوابط بهداشتی، تخلف در عرضه مواد پروتئینی، کشتار و عرضه غیر مجاز فرآورده‌های خام دامی غیر بهداشتی مربوط بود که به مراجع قضایی استان اصفهان ارجاع داده شد.  موحدی با اشاره به این که یک هزار تن فراورده خام دامی و طیور غیربهداشتی در یکسال گذشته در استان، کشف، ضبط و معدوم شد، افزود : این مقدار فرآورده خام دامی شامل گوشت قرمز، گوشت سفید، ماهی و آلایش دام و طیور ضبط، معدوم و از چرخه مصرف انسانی خارج شد. وی ارزش ریالی این فرآورده های خام دامی فاسد را 160 میلیارد ریال  اعلام کرد. به گفته مدیرکل دامپزشکی اصفهان سال گذشته سه کشتارگاه سنتی در رزوه، چادگان و گلپایگان تعطیل شد و در سال های گذشته 26 کشتارگاه سنتی در استان تعطیل شد. موحدی با بیان این که بعضی از بیماری هایی نظیر تب برفکی، آنفلوآنزای پرندگان، تب کریمه کنگو و هاری را نمی توان ریشه کن کرد ، گفت : رعایت مسائل بهداشتی و مناسب سازی محل نگهداری دام ها از مهمترین راههای مقابله با اینگونه بیماری هاست. مدیرکل دامپزشکی استان اصفهان از آمادگی این نهاد برای مقابله با شیوع احتمالی بیماری تب برفکی و آنفلوآنزای فوق حاد پرندگان همزمان با آغاز فصل سرما در استان خبر داد و ادامه داد: کنترل و مبارزه با بیماریهای تب برفکی و آنفلوآنزا بخاطر تبعات اقتصادی، سیاسی و اجتماعی از اهمیت بسزایی برخوردار است. وی با اشاره به اینکه پیشگیری از هاری به عنوان بیماری مشترک بین انسان و حیوان از اهمیت بالایی برخوردار است گفت: از آنجایی که بیماری هاری قابل انتقال بین انسان و دام است دامپزشکی وظیفه آموزش، ترویج، آگاهسازی دامداران و بهره برداران، مراقبت از بیماری هاری در دام های اهلی و واکسیناسیون دام های منطقه را برعهده دارد. مدیرکل دامپزشکی استان اصفهان با بیان این که فرآورده های خام دامی باید با مجوز سازمان دامپزشکی صادر شود، گفت:16 میلیون و 700 هزار دلار فرآورده خام دامی سال گذشته از این استان به خارج صادر شد. اصفهان رتبه اول تولید گوشت مرغ و بوقلمون، رتبه چهارم تولید گوشت قرمز، رتبه دوم تولید تخم مرغ و رتبه اول تولید شیر خام و رتبه سوم تولید عسل کشور را داراست. استان اصفهان دارای بیش از هفت میلیون و 800 هزار راس انواع دام است که این خطه را به یکی از قطب های تولید فرآورده های دامی در کشور بدل کرده است. استان اصفهان با 23 شهرستان و یک هزار و 831 روستا، دارای 2 هزار و 600 واحد مرغداری صنعتی، 17 کشتارگاه طیور و 33کشتارگاه دام و بیش از 10 هزار مرکز بسته بندی و فرآوردی فرآورده های خام دامی است. 14 مهر ماه روز ملی دامپزشکی نامگذاری شد. 7150 /6026/            "}