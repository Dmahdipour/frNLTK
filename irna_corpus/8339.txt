{"onTitr":" وزیر ارتباطات و فناوری اطلاعات:    ","titr":" التهاب ارزی با وفاق مردم فروکش کرد","describe":" کاشان- ایرنا- وزیر ارتباطات و فناوری اطلاعات وفاق و همدلی را شاخصی مهم و سازنده ای در مسیر توسعه کشور دانست و گفت: مردم شریف ایران با همین شاخص توانستند التهاب های بازار ارز و افزایش قیمت ها را کاهش دهند.", "text":"به گزارش ایرنا، محمدجواد آذری جهرمی روز پنجشنبه در همایش نجوم و گردشگری فضا پایه نیاسر افزود : خواست مردم بازگشت فضای آرام اقتصادی به کشور است و مسئولان قوا باید قدردان آنها باشند که در برابر مشکلات و فشارهای اقتصادی پایداری و صبوری کردند.وی اظهارداشت: مردم و مسئولان در دوران دفاع مقدس با همدلی از پیچی خطرناک گذر کردند و اینک همه کارگزاران و مسئولان نظام باید با همدلی و همکاری شرایط آرامش و رفاه هر چه بهتر و بیشتر مردم را فراهم کنند.وزیر ارتباطات و فناوری اطلاعات از تلاش برای راه اندازی پارک گردشگری نجوم در شهر نیاسر کاشان خبر داد.وی تشریح کرد: کار طراحی و مطالعات راه اندازی پارک گردشگری نجوم نیاسر با توجه به شاخص ها و استانداردهای جهانی در دستور کار سازمان فضایی ایران قرار دارد.آذری جهرمی، هدف از راه اندازی این‌‌ پارک را آشنایی هر چه بیشتر مردم با فرهنگ نجوم ذکر کرد.به گزارش ایرنا، در ادامه این آیین تمبر افتتاحیه هفته جهانی فضا با حضور رئیس سازمان میراث فرهنگی، صنایع دستی و گردشگری، وزیر ارتباطات و فناوری اطلاعات و رئیس سازمان فضایی ایران رونمایی شد. مسئولان ارشد دولت تدبیر و امید برای بهره برداری از چند طرح، شرکت در شورای اداری شهرستان، آیین افتتاحیه هفته جهانی فضا و همایش نجوم و گردشگری فضاپایه نیاسر به کاشان سفر کردند.شهرستان 365 هزار نفری کاشان در فاصله نزدیک به 200 کیلومتری شمال اصفهان واقع است./6026/6136/8123            "}