{"onTitr":"","titr":" مصرف ناکافی میوه تهدیدی برای سلامت مردم","describe":" شهرکرد- ایرنا- 75 درصد مردم چهارمحال و بختیاری میوه و سبزی به اندازه کافی مصرف نمی کنند که همین موضوع سلامت مردم را با خطر افزایش بیماری های قلبی و عروقی روبه رو کرده است.", "text":"به گزارش ایرنا، عادات غذایی ریشه در عوامل مختلف از جمله شرایط اجتماعی، اقتصادی، فرهنگی و جغرافیایی دارد که نسل به نسل منتقل می شود.امروزه شیوه های جدید زندگی به تغییر الگوهای غذایی از جمله فست فودها و غذاهای غیرخانگی، دریافت چربی ها و کاهش مصرف سبزی و میوه منجر شده که این امر ابتلا به بیماری های قلبی و عروقی را به میزان قابل توجهی افزایش داده است، بنحوی که براساس آمارهای ارائه شده حدود نیمی از مرگ و میرها در چهارمحال و بختیاری ناشی از ابتلا به بیماریهای قلبی و عروقی است.به گفته کارشناسان مرکز بهداشت، تغذیه نامناسب و بی توجهی به مصرف میوه و سبزیجات نقش مهمی در ابتلا به بیماریهای قلبی و عروقی دارد. ناگفته نماند که فشار خون بالا، کم تحرکی و مصرف سیگار و دخانیات از دیگر عوامل مهم ابتلا به این بیماری است که با تغذیه مناسب و بویژه گنجاندن میوه و سبزی در سبد غذایی مردم می توان از روند گسترش این بیماری ها جلوگیری کرد.طبق آمارهای وزارت بهداشت، چهارمحال و بختیاری در مقایسه با سایر استانهای کشور در مصرف میوه و سبزی در وضعیت مطلوبی قرار ندارد.رئیس مرکز بهداشت چهارمحال و بختیاری در همین خصوص به خبرنگار ایرنا گفت: تنها 25 درصد مردم استان میوه وسبزی به اندازه کافی مصرف می کنند. سید راشد جزایری افزود: براساس آخرین گزارش های موجود 28.3 درصد جمعیت استان فشار خون بالا و حدود 9 درصد جمعیت مبتلا به دیابت هستند و 52.6 درصد مردم چاقی و اضافه وزن دارند که با رعایت رژیم غذایی سالم و مصرف میوه و سبزی می توانند این بیماری های را تحت کنترل قرار داد.کارشناس بیماری های قلبی و عروقی معاونت بهداشتی دانشگاه علوم پزشکی شهرکرد نیز اظهار داشت: اگرچه در سالهای اخیر مصرف میوه و سبزی در استان بیشتر از گذشته شده است، اما جمعیت زیادی همچنان مصرف مناسبی در این خصوص ندارند.محمود شجاعی، مصرف روزانه حداقل 500 گرم میوه و یک کیلوگرم سبزی را واحد استاندارد مصرف میوه و سبزی دانست و گفت: این درحالی است که این مصرف در استان بسیار کمتر از استاندارد است.وی با بیان اینکه بسیاری از بیماریهای قلبی و عروقی ریشه در تغذیه ناسالم دارد، تصریح کرد: 80 درصد موارد ابتلا به بیماری های قلبی و عروقی ناشی از تغذیه ناسالم، کم تحرکی و مصرف دخانیات است.این کارشناس ادامه داد: همچنین 30 تا 40 درصد اختلالات گوارشی و 80 درصد فشارخون بالا ناشی از مصرف ناکافی میوه و سبزی و تغییر رژیم های غذایی سالم است.با وجود توصیه کارشناسان تغذیه بر مصرف میوه و سبزی، چرا مردم استان این موادغذایی را کمتر در سبد خانوار خود قرار می دهند و چه عواملی سبب شده تا رتبه چهارمحال و بختیاری در مصرف ناکافی میوه و سبزی در کشور نامناسب باشد.دکتر مریم جعفری، متخصص تغذیه به تشریح این عوامل پرداخته و می گوید: عدم آگاهی از تغذیه صحیح و شناخت کم نسبت به گروه های غذایی و تاثیر اجزای غذا بر سلامت مهمترین این عوامل به شمار می رود.وی تمایل به مصرف غذاهای فرآوری شده و آماده به سبب کمبود زمان و تاثیرپذیری جوانان و نوجوانان از هم سن و سالان خود و اهمیت بیشتر به طعم و رنگ غذا به جای کیفیت را از دیگر عوامل می داند.جعفری با اشاره به موقعیت جغرافیایی این استان و اشتغال بیشتر مردم به شغل دامپروری تصریح کرد: از آنجا که بیشتر مردم به شغل دامپروری مشغول هستند و غذاهای گوشتی بیشتر در دسترس آنهاست همین امر سبب شده تا عادات غذایی مردم به سمت مصرف این نوع از غذاها سوق پیدا کند.این متخصص تغذیه خاطرنشان کرد: با این وجود انتظار نمی رفت که استان چهارمحال و بختیاری در چنین جایگاه نامناسبی در مصرف میوه و سبزی قرار داشته باشد.جعفری، اطلاع رسانی و تبلیغات در خصوص مزیت های مصرف میوه و سبزی را راهکار موثری در این خصوص دانست و افزود: باید مردم استان را نسبت به تهدیدات مصرف ناکافی میوه آگاه کرد.با این توضیحات می توان گفت درحالی که در سالهای اخیر مصرف میوه و سبزی جایگاه بهتری در سبد غذایی مردم استان پیدا کرده اما بسیاری از مردم همچنان به دلایل مختلفی آن را جزو برنامه غذایی خود قرار نمی دهند.کارشناسان تغذیه در عین حال الگوی صحیح زندگی و تغذیه مناسب را از مهمترین مواردی می دانند که باید بیش از گذشته مورد توجه مردم قرار گیرد تا شاهد کاهش ابتلا به بیماری های قلبی و عروقی و حفظ سلامتی افراد جامعه باشیم.7363/6021            "}