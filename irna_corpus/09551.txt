{"onTitr":"","titr":" ارتقا نشاط اجتماعی سالمندان نیازمند مشارکت خیران است","describe":" اصفهان -ایرنا- رئیس اداره بهزیستی فریدن گفت : ارتقا نشاط اجتماعی و افزایش سطح کیفی زندگی سالمندان این شهرستان نیازمند مشارکت خیران است.", "text":"فرزانه یسلیانی روز چهارشنبه در گفت و گو با ایرنا افزود : امکانات و اعتبارات دولتی به تنهایی پاسخگوی نیازهای رفاهی و تفریحی سالمندان این شهرستان نیست.وی به درصد بالای جمعیت سالمندان فریدن در مقیاس استانی اشاره و اضافه کرد : دست کم 13 درصد جمعیت این شهرستان را سالمندان تشکیل می دهد، این در حالی است که 10/6 درصد جمعیت استان اصفهان سالمند است.رئیس اداره بهزیستی شهرستان فریدن تعداد سالمندان زیر پوشش این مرکز را 100 نفر اعلام کرد و گفت : اکنون این نهاد فقط قادر به حمایت از تعداد کمی از سالمندان معلول است که خدمات رفاهی- توان بخشی و درمانی به آنها ارایه می کند.وی با بیان این که بخش بزرگی از جمعیت سالمند غیر معلول شهرستان نیازمند حمایت هستند،  ادامه داد: هر چند فرهنگ تکریم سالمندان در بین مردم منطقه در مقایسه با سایر نقاط استان هنوز ماندگار است اما گزارش های میدانی حاکی از آن است تعداد زیادی از جمعیت سالمند از امکانات تفریحی- رفاهی مناسب محروم هستند.رئیس اداره بهزیستی فریدن با تاکید بر ضرورت هدایت نیات واقفان به سمت تامین نیازهای به روز جامعه به خصوص توجه به قشر سالمند بیان کرد: با وجود آن که تاکنون چند خیر برای این مساله اعلام آمادگی کردند اما سهم کمک ها به حدی نبوده است که بتوان به چشم انداز روشنی در این زمینه رسید.یسلیانی میزان اعتبار لازم برای ارتقا کیفی و کمی خدمات ارائه شده به سالمندان و افزایش نشاط اجتماعی در بین آنان را بیش از 30  میلیارد ریال اعلام کرد و گفت: امیدواریم با مشارکت بخش خصوصی و جذب حمایت های خیران بتوانیم همانند شهرستان های بزرگتر، زمینه ساخت و فعالیت دهکده سالمندان را در منطقه فراهم کنیم.وی با بیان این که  برای تحقق این نیاز امکان اختصاص حدود یک هزار و 500 متر زمین رایگان با امتیازات آب، برق و گاز وجود دارد، افزود: دستیابی به این مهم سهم بسزایی در افزایش پویایی و نشاط سالمندان منطقه ایفا می کند.رئیس اداره بهزیستی فریدن اضافه کرد: اکنون به دلیل سیاست  های کلان امکان واگذاری و استقرار مراکز روزانه نگهداری از سالمندان در شهرستان وجود ندارد و دلیل آن بعد کوتاه مسافت با سایر مراکز در شهرستان های همجوار است.یسلیانی بیان کرد : هر چند برای استقرار مراکز نگهداری سالمند به صورت 'بدون یارانه' مانعی وجود ندارد اما متاسفانه سطح معیشتی سالمندان فریدن و مشکلات اقتصادی بیشتر خانواده ها این اجازه را نمی دهد که آنان بتوانند از خدمات مراکز بدون یارانه دولتی استفاده کنند.به گفته وی چنانچه خانواده ای در سطح شهرستان قادر به نگهداری از سالمند نباشد، بهزیستی شهرستان در سریع ترین زمان ممکن نسبت به پذیرش و انتقال سالمند به سایر مراکز مستقر در شهرستان های همجوار و مرکز استان اقدام خواهد کرد.رئیس اداره بهزیستی فریدن برگزاری همایش پیاده روی، برپایی چادر سلامت، اجرای مسابقه ورزشی، اهدای شاخه گل توسط نونهالان مهد کودک ها به سالمندان، برگزاری مسابقات عکاسی و نقاشی با محوریت تکریم و پاسداشت سالمندان، عضویت رایگان سالمندان در کتابخانه عمومی شهرستان، بازدید از موزه دفاع مقدس، آغاز طرح خاطره گویی سالمندان با هدف نقل آداب و فرهنگ کهن منطقه از جمله برنامه های انجام شده گرامیداشت هفته سالمند اعلام کرد.به گزارش ایرنا، در زمان حاضر 10/6 درصد جمعیت استان اصفهان را سالمندان تشکیل می دهند.بیش از سه هزار و 500 سالمند اصفهان زیر پوشش سازمان بهزیستی هستند که هزار و 500 نفر آن ها در 33 مرکز شبانه روزی مقیم شده و مابقی از خدمات یک مرکز روزانه و 9 مرکز مراقبت در منزل استفاده می کنند.بیش از 30 درصد ظرفیت خانه های سالمندان استان اصفهان خالی است که این موضوع ناشی از توجه مردم این استان برای زندگی با بزرگترها و افراد سالمند است.بر اساس آمار سال جاری،  جمعیت کل سالمندان فریدن 6 هزار و 733 نفر بوده است که از این تعداد 3 هزار و 192 نفر مرد و 3 هزار و 541 نفر زن بوده اند.سالمندان حدود 13 درصد جمعیت دست کم 50 هزار نفری شهرستان فریدن را تشکیل می دهند. /6026/9861            "}