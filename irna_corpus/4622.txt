{"onTitr":" زننده آخرین گل قهرمانی تیم های ایرانی در آسیا:    ","titr":" رکوردم شرم آور است","describe":" تهران - ایرنا - زننده آخرین گل قهرمانی تیم های ایرانی در مسابقات باشگاهی آسیا گفت: به خاطر این رکورد ناراحت هستم زیرا شرم آور است.", "text":"به گزارش ایرنا، آخرین باری که یک تیم باشگاهی ایرانی جام قهرمانی آسیا را بالای سر برد، به سال 1371 باز می‌گردد که تیم فوتبال پاس تهران با مربیگری فیروز کریمی، مدیریت کریم ملاحی و استفاده از بازیکانی مثل علی اصغر مدیرروستا، محسن گروسی، علیرضا حکیم زاده، وحید امیری، اکبر یوسفی، بهزاد غلامپور، ناصر قصاب، احمد سهرابی، آرش نوآموز، مهدی تارتار و محمود شافعی جام قهرمانی آسیا را بالای سر برد. محسن گروسی مهاجم آن زمان پاس با تک گل زیبایی که در دیدار فینال به تیم الشباب عربستان زد قهرمانی پاس و آخرین قهرمانی یک باشگاه ایرانی در آسیا را رقم زد.محسن گروسی روز دوشنبه در گفت و گو با خبرنگار ایرنا درباره گلی که با پیراهن پاس تهران سال 1992 در فینال جام باشگاه های آسیا زد، اظهار داشت: در مسابقه نهایی با الشباب عربستان بازی داشتیم. خیلی ها فکر نمی کردند پاس قهرمان آسیا شود اما این اتفاق افتاد و قرعه خوشبختی به نام من افتاد تا بتوانم گل قهرمانی را به ثمر برسانم.او افزود: پیش از این که آن دوره جام باشگاه های آسیا شروع شود، پاس نفرات کلیدی خود را نظیر محمد خاکپور، حمید استیلی و مارکار آقاجانیان از دست داد. در دور مقدماتی نیز اکبر یوسفی و اصغر مدیرروستا غایب بودند. در دور مقدماتی العربی قطر را از پیش رو برداشتیم. در مرحله گروهی بازی ها را با شکست یک بر صفر مقابل الوصل آغاز کردیم، بعد مقابل وهالب پاکستان بدون گل مساوی کردیم. در مرحله نیمه نهایی یومیوری ژاپن را بردیم و در فینال به الشباب عربستان رسیدیم. بازی سختی بود اما با تلاش و درخشش بازیکنان و تدابیر کادر فنی یک بر صفر برنده شدیم و به افتخار بزرگی رسیدیم.مهاجم سابق پاس از این که زننده آخرین گل قهرمانی تیم های ایرانی در مسابقات باشگاهی آسیا محسوب می شود خوشحال نیست. او در این باره گفت: وقتی به من می گویند زننده آخرین گل قهرمانی آسیا برای تیم های ایرانی هستی ناراحت می شوم. این رکورد شرم آور و باعث شرمندگی است. چرا نباید پس از 26 سال یک تیم ایرانی قهرمان آسیا شود؟ دوست داشتم هر سال یک بازیکن ایرانی گل قهرمانی این رقابت ها را به ثمر برساند.او در پاسخ به این پرسش که چرا تیم های ایرانی نمی توانند قهرمان آسیا شوند؟ گفت: فوتبال در آسیا پیشرفت کرده است. تیم های ژاپنی، چینی، کره ای، عربستانی، اماراتی و قطری با سرعت زیاد در حال پیشرفت هستند و با یک برنامه ریزی دقیق، برخورداری از امکانات لازم، جذب مربیان و بازیکنان بزرگ دنیای فوتبال به دنبال رسیدن به سطح بالا هستند اما متاسفانه در ایران این طور نیست. نیروی انسانی داریم ولی هنوز از بسیاری امکانات اولیه فوتبالی محروم هستیم.گروسی در پاسخ به این سوال که آیا پرسپولیس توانایی شکستن طلسم 26 ساله ناکامی تیم های ایرانی در آسیا را دارد؟ گفت: واقعا امیدوارم این اتفاق خوشایند رخ دهد. در سال های گذشته نیز 2 بار تیم های سپاهان و ذوب آهن به فینال لیگ قهرمانان آسیا رسیدند اما دستشان از جام قهرمانی کوتاه ماند.وی خاطرنشان کرد: وقتی تیم های خارجی در مسابقات لیگ های باشگاهی معتبر به مراحل بالاتر صعود می کنند با حفظ بازیکنان خود، تیم هایشان را تقویت می کنند اما در ایران برعکس اتفاق می افتد. استقلال فصل گذشته را با امسال مقایسه کنید و یا همین تیم پرسپولیس به خاطر یک اشتباه بزرگ چطور با کمبود نفر به مصاف رقبای آسیایی خود می رود.پیشکسوت استقلال درباره عملکرد آبی پوشان تهرانی در لیگ برتر گفت: متاسفانه استقلال شروع خوبی در لیگ برتر نداشت و این ناکامی به اتفاقاتی بر می گردد که پیش از شروع فصل برای این تیم رخ داد. تیم خوب بسته نشد، تمرینات دیر شروع شد و هماهنگی میان نفرات جدید و قدیم صورت نگرفت تا استقلال نتواند نتایج مطلوبی را به دست آورد.گروسی گفت: به نظر می رسد استقلال با 2 پیروزی ارزشمند که در لیگ برتر و جام حذفی برابر نفت مسجد سلیمان به دست آورد از لحاظ روحی و روانی به شرایط خوبی برگشته است.او در خصوص عملکرد «وینفرد شفر» سرمربی استقلال هم گفت: شفر یک مربی خوب و مطرح است و در فصل گذشته توانایی های فنی اش را به همگان نشان داد. او تجربه سال ها حضور در فوتبال اروپا را داشته و می داند باید چه کار کند. مشکل استقلال شفر نیست و اگر شرایط و بستر فراهم باشد موفقیت های بزرگی را برای استقلال به ارمغان می آورد.وی در پایان گفت: بازیکن خارجی وقتی به استقلال می آید باید از بازیکنان ایرانی بهتر باشد اما متاسفانه در این فصل بازیکنان خارجی کیفیت بالایی نداشتند. اگر بازیکن خوب باشد هیچکس انتقاد نمی کند.ورزشی **م.ت**1597            "}