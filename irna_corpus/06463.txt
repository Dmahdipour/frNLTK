{"onTitr":"","titr":" تیم کاراته شهرداری انزلی جزء هشت تیم برتر  کشور قرار گرفت","describe":" رشت - ایرنا - تیم کاراته شهرداری انزلی نماینده استان گیلان در لیگ برتر کاراته پسران کشور جزء هشت تیم برتر این رقابت ها قرار گرفت.", "text":"دبیر هیات کاراته استان گیلان روز شنبه در مصاحبه با خبرنگار ایرنا اظهار داشت: هفته سوم لیگ برتر کاراته پسران کشور روز جمعه در سالن غدیر تهران با صعود هشت تیم به مرحله بعدی پیگیری شد که خوشبختانه تیم شهرداری انزلی نیز موفق به صعود از گروه خود شد.   حامد زیکساری افزود: بر این اساس تیم کاراته پسران شهرداری انزلی که در گروه سوم این رقابت ها قرار داشت، در این مرحله با یک پیروزی و یک باخت و در مجموع با کسب رتبه دوم گروه خود ، به مرحله بعدی این مسابقات راه یافت.    وی ادامه داد: تیم کاراته پسران شهرداری انزلی در مرحله سوم این رقابت ها ابتدا مقابل تیم لوازم خانگی ملت مرکزی قرار گرفت که در نهایت با نتیجه 15 بر شش مغلوب حریفش شد.   وی بیان کرد: تیم کاراته پسران شهرداری بندر انزلی در آخرین دیدارش در هفته سوم و پایانی مرحله مقدماتی این رقابت ها رو در روی تیم قدرتمند مارال چرم قرار گرفت که با این تیم گرچه به نتیجه مساوی 10 بر 10 دست یافت اما به دلیل کسب امتیازات بیشتر برنده این بازی شد تا پس از تیم مارال چرم رتبه دوم  گروه سوم لیگ برتر کاراته پسران کشور را به خود اختصاص دهد.   دبیر هیات کاراته استان گیلان خاطرنشان کرد: در رقابت های کاراته لیگ برتر پسران کشور، 16 تیم  در چهار گروه با هم به رقابت پرداختند که در نهایت دو تیم برتر هر گروه به مرحله بعدی این رقابت ها راه یافتند.   زیکساری اضافه کرد: به جز تیم های مارال چرم و شهرداری بندرانزلی که با کسب مقام های اول و دوم گروه سوم این مسابقات به مرحله بعدی راه یافتند، تیم های باشگاه فرهنگی ورزشی مقاومت، هیات کاراته اصفهان، عقاب شوبوکان ، پاس کن شی کان، پاس قم و اسکلت بتنی ایران سایر تیم های راه یافته به مرحله دوم لیگ برتر کاراته پسران کشور هستند.7285 /6030            "}