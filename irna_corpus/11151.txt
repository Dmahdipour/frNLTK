{"onTitr":" رئیس کمیته جوانان فدراسیون فوتبال:    ","titr":" موفقیت ادامه دار تیم های پایه به حمایت مالی نیاز دارد","describe":" تهران - ایرنا - «فریدون معینی» رئیس کمیته جوانان فدراسیون فوتبال گفت: برای تداوم موفقیت تیم ها در رده های پایه باید بودجه ثابت اختصاص داده شود تا برنامه های از پیش طراحی شده اجرایی شوند.", "text":"تیم فوتبال نوجوانان ایران در رقابت های قهرمانی آسیا در حالی از مرحله گروهی این مسابقات حذف شد که نایب قهرمانی دوره گذشته را در کارنامه دارد. شاگردان «عباس چمنیان» سرمربی تیم نوجوانان در دوره قبلی رقابت های قهرمانی جهان درخشیدند و پس از صعود از مرحله گروهی، تیم های آلمان و مکزیک را به ترتیب در مرحله یک شانزدهم و یک هشتم نهایی شکست دادند و در مرحله یک چهارم نهایی این مسابقات با قبول شکست 3 بر یک مقابل اسپانیا، وداع باشکوهی از جام جهانی داشتند. اما یک شکست، یک تساوی و یک پیروزی حاصل کار تیم زیر 16 سال های فوتبال ایران در رقابت های قهرمانی آسیا 2018 به میزبانی مالزی بود.معینی امروز سه شنبه در گفت و گو با خبرنگار ایرنا، در این باره اظهار داشت: کشورهایی مانند استرالیا برای موفقیت تیم های پایه به نتیجه بها نمی دهند، بلکه هدف آنها پرورش بازیکنانی در رده های سنی است که روزی برای تیم بزرگسالان موثر باشند.وی گفت: چهار سال پیش بودجه فدراسیون های ژاپن و کره جنوبی در حالی حدود 200 میلیون دلار بود که با مشکلات اقتصادی و تحریم هایی که در ایران وجود دارد، درگیر نیستند و از طرفی باشگاه ها در این کشورها واقعا حرفه ای بوده و از آکادمی های خوبی برخوردارند که سبب می شود رشد بهتری نسبت به سایر تیم ها در آسیا داشته باشند. البته من معتقدم جوانان و نوجوانان فوتبال ایران با همین بضاعت می توانند رشد قابل ملاحظه ای داشته باشند که با سرمایه گذاری، خارج از نتیجه می توان به این مهم رسید.رئیس کمیته جوانان فدراسیون فوتبال در خصوص نتایجی که تیم نوجوانان در رقابت های قهرمانی آسیا کسب کرد، اظهار داشت: عدم صعود ایران که فینالیست دوره قبل این مسابقات بود، همانند ناکامی سایر تیم های قهرمان فراگیر شده است؛ همان طور که فرانسه به رغم قهرمانی در جام 1998 در مرحله گروهی جام جهانی 2002 حذف شد یا تیم ایتالیا در جام جهانی 2006 قهرمان شد ولی در سال 2010 در مرحله گروهی از دور رقابت ها کنار رفت.  این اتفاق در سال 2014 هم برای تیم آلمان رخ داد که به رغم قهرمانی در این سال، در جام جهانی 2018 از مرحله گروهی حذف شد؛ جالب اینکه این اتفاق نیز برای عراق قهرمان دور قبل رقابت های قهرمانی آسیا در رده نوجوانان نیز چند روز پیش رخ داد و این تیم حذف شد.وی ادامه داد: اما خوشبختانه نزدیک به 70 تا 80 بازیکن در این رده سنی استعدادیابی شدند که با تربیت و هدایت صحیح می توان به نتایج قابل قبولی در آینده رسید. همچنین در این دوره از رقابت ها بازیکنان و کادر فنی واقعا زحمت کشیدند و در گروه ایران تیم هایی حضور داشتند که در ظاهر ساده بودند، ولی تیم های هند و اندونزی به خوبی موفق به صعود شدند.رئیس کمیته جوانان فدراسیون فوتبال درباره اینکه آیا کم بودن اردوهای تدارکاتی در این نتیجه تاثیر داشت یا خیر، گفت: قطعا بی تاثیر نیست و فشار اقتصادی که دیگر کشورها به ایران وارد می کنند، در این نتیجه گیری ها تاثیر دارد. ولی کمبود اردوهای تدارکاتی تهدیدی برای این نتیجه ای که رقم خورد، نبود؛ زیرا فکر می کنم تیم هایی که در این دور از رقابت ها نتیجه بهتر گرفتند، انگیزه مضاعفی داشتند.معینی در خصوص اینکه با توجه به عدم راهیابی تیم نوجوانان از مرحله گروهی، نیاز به تغییر در کادر فنی وجود دارد یا خیر؟ اظهار داشت: شکی نیست که سرمربیان خارجی داری دانش بالایی هستند و البته فوتبال در رده های پایه در ایران هنوز به شکل مطلوبی نرسیده است. اما باید در نظر داشت که اطلاعاتی که در فوتبال پایه کشورهایی مانند اسپانیا، آلمان و هلند وجود دارد برای سایر کشورها در دسترس است و همچنین در نشست های و همایش های مختلف این اطلاعات رد و بدل می شود. اما آنچه که برای پیشرفت در هر بخشی مهم است، امکانات و تجهیزات است و متاسفانه در این بخش دچار نقصان هستیم و حتی امکانات متوسط نسبت به کشورهای درجه دوم آسیا نداریم.وی افزود: در مقطعی تعدادی بازیکن خوب شناسایی می شوند و پس از برگزاری تمرینات و حضور در اردوها و رقابت های بین المللی، نتیجه هم می گیرند. ولی این روند همیشگی نیست و تداوم ندارد که ناکامی به همراه می آورد.رئیس کمیته جوانان فدراسیون فوتبال با انتقاد از شیوه باشگاه ها در پرورش بازیکن تیم های پایه، اظهار داشت: باشگاه ها برنامه جامعی در بازیکن سازی برای تیم های پایه ندارند که سبب می شود فشار بر روی فدراسیون فوتبال باشد. این در حالی است که فدراسیون فوتبال هم نمی تواند به رده های سنی به صورت کامل برسد. زیرا بودجه کلان آن صرف تیم بزرگسالان که اهمیت ویژه ای دارد، می شود.رئیس کمیته جوانان فدراسیون فوتبال گفت: نباید به دلیل مسائل سطحی از رسیدن به اهداف بالاتر دور شد. اگر در همین رقابت های قهرمانی آسیا در رده نوجوانان دقیق شوید، می بینید که تیم هند سرمایه گذاری وسیعی برای موفقیت در این زمینه داشته است. ولی کشور ما با وجود استعدادهای زیادی که در این رشته دارد، سرمایه گذاری خاصی انجام نداده است.وی درباره اینکه آیا انتخاب «نیما نکیسا» به عنوان مسئول توسعه فوتبال پایه فدراسیون فوتبال موازی کاری با کمیته جوانان است یا خیر؟ اظهار داشت: فوتبال روز به روز درحال توسعه است و بخش های استعدادیابی توسعه یافته تا سبب موفقیت تیم های پایه شود. کادرفنی بیشتر تیم های ملی فوتبال هم گاهی نزدیک به 20 نفر هستند که نشان از فعالیت کاملا تخصصی در این زمینه دارد و قطعا موازی کاری نخواهد بود.وی با عذرخواهی از نتایجی که برای تیم نوجوانان ایران در این رقابت ها به دست آمد، افزود: هدف فدراسیون علاوه بر پایه ریزی برای موفقیت در رده های سنی، خوشحالی مردم است که امیدواریم با برنامه هایی که درپیش داریم، بار دیگر شاهد موفقیت بازیکنان باشیم.ژاپن، کره شمالی و جنوبی، تاجیکستان، هند، اندونزی، استرالیا و عمان هشت تیمی هستند که به یک چهارم نهایی رقابت های فوتبال قهرمانی آسیا در رده سنی زیر 16 سال آسیا راه یافتند.ورزشی**9029**1584            "}