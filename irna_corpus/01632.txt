{"onTitr":"","titr":" فوتبال دسته یک/ قشقایی شیراز مقابل مس کرمان شکست خورد","describe":" شیراز-ایرنا- تیم قشقایی شیراز در رقابت های فوتبال دسته یک کشور، مقابل تیم مس کرمان شکست خورد.", "text":"به گزارش ایرنا در این بازی که از هفته ششم این رقابت ها عصر چهارشنبه در ورزشگاه پارس شیراز برگزار شد، تیم میزبان با نتیجه یک بر صفر مغلوب حریف شد.تیم قشقایی شیراز که به دلیل حذف سیاه جامگان مشهد از لیگ دسته یک، سه امتیاز از این تیم کسر و صدر جدول را از دست داده بود، در این دیدار نتوانست بازی خوبی را ارایه دهد و در نهایت شکست را پذیرا شد به رده ششم جدول رفت.نیمه نخست این دیدار، تیم مس کرمان بازی بهتری ارایه کرد و توپ و میدان را در اختیار گرفت اما در آن سوی میدان هم تیم قشقایی با روی آوردن به بازی انفرادی نتوانست فرصتی را روی دروازه تیم حریف ایجاد کند و در نهایت این نیمه بدون رد و بدل شدن گلی و با برتری نسبی میهمان پایان یافت.در نیمه دوم، شاگردان ابراهیم طالبی سر مربی تیم قشقایی با سه مهاجم بازی را آغاز کردند اما نتوانستند فرصت گلزنی را ایجاد کنند و تیم مس هم که به دنبال کسب نتیجه بود این تیم هم با سه مهاجم به میدان آمد و موفق شد به گُل دست یابد.دردقیقه 75 سجاد حیدر پور، مهاجم تیم مس کرمان از اشتباه دروازه بان تیم قشقایی استفاده و توپ را از روی سر این بازیکن تبدیل به گُل کرد.بازیکنان تیم قشقایی شیراز پس ازدریافت گل، حملات زیادی را روی دروازه مس انجام دادند اما با دفاع بسته حریف مواجه شدند و در دقیقه 90 هم می توانستند به گل دست یابند اما ضربه سروش رفیعی به تیر دروازه مس برخورد کرد و سرانجام این بازی با نتیجه یک بر صفر به سود تیم مس پایان یافت و تیم قشقایی شیراز، سه امتیاز حساس خانگی را از دست داد.از این دیدار سه هزار تماشاگر دیدن کردند.در پایان هفته ششم، تیم گل گهر سیرجان با 13 امتیاز در صدر جدول قرار گرفت، تیم مس کرمان هم با همین تعداد امتیاز و تفاضل گل کمتر در جای دوم ایستاد و آلومینیوم اراک هم با 11 امتیاز سوم است.همچنین تیم قشقایی شیراز با 10 امتیاز در رده ششم و تیم فجر شهید سپاسی این شهر هم با پنج امتیاز سیزدهم است.در رقابت های فوتبال دسته یک کشور 16 تیم حضور دارند و به صورت دوره ای با هم بازی می کنند.7368 /6118            "}