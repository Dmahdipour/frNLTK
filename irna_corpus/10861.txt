{"onTitr":"","titr":" پزشکان سابقه مصرف دارو در سالمندان را بررسی کنند","describe":" تهران- ایرنا- متخصص طب سالمندی گفت: عوارض ناشی از تداخل دارویی بر اثر مصرف داروهای متعدد یکی از مشکلات شایع سالمندان است و پزشکان معالج برای پیشگیری از عوارض ناشی از این مساله باید سابقه مصرف دارو در بیماران را بررسی کنند.", "text":"به گزارش خبرنگار ایرنا لیلا علیزاده روز سه شنبه در نشست خبری که به مناسبت روز سالمند برگزار شد، اظهار داشت: بسیاری از سالمندان از تداخل دارویی خود آگاهی ندارند و پزشکان معالج آنان نیز پرس و جویی درباره داروهای مصرفی بیمار نمی کنند؛ درحالی که  تداخل دارویی بسیار مهم است و عوارض جدی می تواند برای سالمندان به همراه داشته باشد. وی با بیان اینکه بهتر است سالمندان به متخصصان طب سالمندی مراجعه کنند، افزود: طب سالمندی در خارج از ایران 70 سال قدمت دارد، اما در ایران 6 سال از زمان ایجاد آن می گذرد. متخصصان طب سالمندی می توانند میزان مصرف دارو در سالمندان را تعدیل و مشکلات تداخل دارویی آنان را برطرف کنند.مدیر کلینیک طب سالمندی بیمارستان نور افشار هلال احمر با اشاره به سندروم سالمندی گفت: اختلال تعادل و سقوط، اختلالات خلقی و روحی همچون بیماری افسردگی از دیگر مشکلات دوران سالمندی است که ارزیابی جامع سالمندی در پیشگیری از این موارد و درمان آن حائز اهمیت است.علیزاده گفت: مشکلات شناختی و حافظه همچون آلزایمر در میان سالمندان افزایش یافته و خانواده‌های ایرانی برای درمان این مساله به موقع به پزشک نمی‌کنند در صورتی که اگر سالمند در آغاز شروع بیماری به متخصص مراجعه کند، بیماری پیشرفت نمی کند.وی افزود: جمعیت سالمندان ایران رو به افزایش است و در صورت نبود توجه به مسائل این قشر از جامعه می تواند تبدیل به تهدید و چالشی بزرگ در آینده شود؛ بنابراین توجه به قشر سالمند و پیشگیری از بیماری‌های آنها امری ضروری برای جامعه ایران است.* لزوم توسعه زیرساخت های توانبخشی داریوش سودی رئیس هیات امنای بیمارستان نور افشار هلال احمر نیز در این نشست بر لزوم توسعه زیرساخت های توانبخشی در کشور تاکید کرد و گفت: تا زمانی که خودروی غیراستاندارد در جاده های کشور تردد می کند و جاده‌ها به وضعیت کنونی هستند، باید تجهیزات و زیرساخت های توانبخشی روز به روز افزایش یابد. وی در اشاره ای به وضعیت بیمارستان نور افشار هلال احمر اظهار داشت: این بیمارستان 40 میلیارد تومان بدهی داشت و ورشکسته بود که با اقدامات لازم تلاش شده این وضعیت تغییر کند.سودی افزود: کمک به معلولان، آسیب‌دیدگان حوادث و زلزله در اولویت برنامه‌های این بیمارستان قرار دارد و ‌خدمات ویژه به زودی از این بیمارستان به هنرمندان ارائه می‌شود و این افراد می‌توانند با کمترین هزینه از خدمات بهداشتی و درمانی بهره‌مند شوند.رئیس هیأت امنای بیمارستان نورافشار هلال احمر گفت: ماهانه 238 میلیون تومان هزینه کودکان معلول در این بیمارستان است که ارائه  خدمات به آنان کاملا رایگان است.سودی با بیان اینکه پس‌انداز برای سالمندی باید به صورت مالی،‌ جسمی و معنوی باشد، افزود: توسعه مراکز جامع توانبخشی هلال‌احمر مدنظر است و در 31 استان کشور این طرح محقق خواهد شد.اجتمام*3377*1834            "}