{"onTitr":"","titr":" 2 طرح آبخیزداری در کازرون در حال اجراست","describe":" شیراز- ایرنا- 2 طرح بزرگ آبخیزداری با اعتبار 12میلیارد و 905 میلیون ریال از محل اعتبارات صندوق توسعه ملی در شهرستان کازرون در حال اجراست.", "text":"روابط عمومی اداره کل منابع طبیعی و آبخیزداری استان فارس در گزارش روز سه شنبه خود با بیان این مطلب اعلام کرد: این طرح ها شامل پروژه سنگی - ملاتی تنگ حنا گاوکشک واقع در زیر حوزه دشت برم و همچنین بند پارسل ملای بلوط زیر حوزه شهری کازرون واقع در حوزه سد دلواری این شهرستان است.بنا به این گزارش، مدیر کل منابع طبیعی و آبخیزداری استان فارس در بازدید از 2 طرح یاد شده، اظهار داشت: ارتفاع بند سنگی- ملاتی تنگ حنا گاوکشک هشت متر، حجم عملیات سنگی ملاتی سه هزار و 100متر و حجم آبگیری و ذخیره سالانه آن 200 هزار متر مکعب است.مهرزاد بوستانی افزود: تا کنون هشت میلیارد و 105 میلیون ریال اعتبار از محل اعتبارات صندوق توسعه ملی برای این طرح در نظر گرفته شده است.وی اضافه کرد: همچنین پروژه بند سنگی - ملاتی پارسل ملای بلوط با ارتفاع هشت متر، حجم عملیات سنگی ملاتی 2 هزار متر مکعب، حجم عملیات خاکی 2هزار متر مربع و حجم استحصال سالانه 100هزار مترمکعب آب، در حال ساخت است.او گفت: مجموع اعتبار اختصاص یافته برای اجرای این طرح، چهار میلیارد و 800 میلیون ریال است که این میزان اعتبار نیز از محل صندوق توسعه ملی تامین شده است.بوستانی، هدف از اجرای این طرح ها را ذخیره آب و تغذیه سفره های زیر زمینی، کنترل سیلاب و روان‌ آب‌های سطحی، جلوگیری از فرسایش و حمل رسوب، بیابانزدایی و حفظ و احیای عرصه های منابع طبیعی بیان کرد.وی ادامه داد: با بهره برداری از این طرح ها، بخشی از رسوبات خروجی از این حوزه ها کنترل و بستر آبراهه ها تثبیت خواهد شد.او بیان کرد: تکمیل و اتمام این پروژه ها افزون بر بهره مندی مردم روستاهای اطراف از آب آشامیدنی ذخیره شده در پشت این سازه ها، تاثیر بسزایی در افزایش اشتغالزایی و بهبود معیشت ساکنان اطراف این حوزه ها دارد. بوستانی با اشاره به اهمیت موضوع آبخیزداری و آبخوان داری در این استان گفت: شهرستان کازرون به دلیل برخورداری از جنگل های ارزشمند بلوط زاگرسی و بروز پدیده خشکیدگی درختان بلوط، در چند سال اخیر اجرای طرح های آبخیزداری را در بخش هایی از این شهرستان در الویت قرار داده است.مدیرکل منابع طبیعی و آبخیزداری استان فارس، همچنین شمار پروژه های مشارکتی آبخیزداری در این استان ظرف سال های اخیر را چشمگیر توصیف کرد و افزود: در اغلب شهرستان های فارس، سازه های آبخیزداری با توجه به موقعیت مناطق، در اولویت اجرا قرار گرفته است که نظارت دقیق، سرعت و کیفیت در اجرای این طرح ها مورد تاکید است.فرماندار شهرستان کازرون هم در این بازدید اظهار داشت: متاسفانه مساله خشکسالی و بحران آب موجب کاهش شدید سطح آب چاه های بسیاری از روستاهای این شهرستان شده است.داریوش دهقان گفت: با توجه به این موضوع، انجام فعالیت های آبخیزداری همواره از برنامه های اولویت دار و مورد تاکید مسئولان و کارشناسان این شهرستان بوده است.وی، از عرصه های منابع طبیعی به عنوان بخش مهمی از سرمایه های ملی یاد کرد و بیان داشت: حفظ و حراست از این عرصه ها نیازمند تلاش همه جانبه، همکاری و مشارکت همه نهادها و دستگاههاست.شهرستان کازرون در فاصله 120کیلومتری غرب شیراز قرار دارد.9873 /6118            "}