{"onTitr":" دادستان کرمانشاه:    ","titr":" به زمین خواران اجازه جولان نمی دهیم","describe":" کرمانشاه - ایرنا - دادستان عمومی و انقلاب کرمانشاه ، برخورد با جرایم مرتبط با زمین خواری را در دستور کار دادسرای استان دانست و گفت: تحت هیچ شرایطی اجازه جولان به زمین خواران و متعرضین به محیط زیست و منابع طبیعی را نمی دهیم.", "text":"به گزارش ایرنا؛ روابط عمومی دادسرای عمومی و انقلاب کرمانشاه روز چهارشنبه به نقل از محمدحسین صادقی اعلام کرد که دادسرای عمومی و انقلاب کرمانشاه ضمن رصد امور اقصی نقاط استان برخورد با این جرایم را در دستور کار خود قرار داده و بدون ذره ای مماشات با متخلفان برخورد قانونی و قاطعانه خواهد کرد.او گفت: پیشگیری از پدیده مذموم زمین خواری و تصرف عدوانی، برنامه عملیاتی حفاظت و استملاک از اراضی ملی حسب منویات مقام معظم رهبری و در جهت حفظ حقوق عامه و حقوق بیت المال در دستور کار دادستانی کرمانشاه قرار گرفت. وی اظهار داشت: صیانت از عرصه های طبیعی و اراضی ملی مطابق منویات مقام معظم رهبری فریضه ای برای آحاد مردم است، چرا که تصرف غاصبانه حرام و موجب ضمان است.صادقی تصریح کرد: در این راستا اقدام های موثری صورت گرفته که از جمله می توان به اعاده 130 هکتار از اراضی ملی در محدوده روستای «حاجی عزیز» در اجرای تبصره 1 ماده 55 قانون حفاظت و بهره برداری از جنگل ها و مراتع کشور اشاره کرد. وی توضیح داد: این اراضی بدون تنش و خسارت جانی و مالی به وسیله حصارکشی، خط نسق و نصب تابلوهای اعلان تعیین حدود و رفع تصرف شد.وی تصریح کرد: دستورات قضایی و عملیات ویژه و ضربتی ضابطین قضایی علیه افراد سودجو و زمین خوار به صورت مستمر ادامه خواهد داشت. دادستان عمومی و انقلاب کرمانشاه در ادامه افزود: عرصه های ملی و طبیعی به عنوان بستر حیات، سرمایه ای خدادادی و میراثی گرانبهاست که طبق فرمایش های مقام معظم رهبری، متعلق به عموم مردم و نسل های آینده و جزو انفال است.او گفت: همه دست اندرکاران امر و مردم وظیفه دارند با نگاهی ملی به عرصه های طبیعی نگریسته و ضمن در پیش گرفتن رویکرد آینده نگرانه در جهت حفظ اراضی ملی و مقابله با پدیده زمین خواری و تصرف این منابع تلاش کنند. وی تاکید کرد: منابع طبیعی و اراضی ملی سرمایه نسل های آینده ملتها قلمداد می شود و حفظ، توسعه و بهره برداری از آن ها براساس اصول و قواعدی است که از طرف شارع مقدس وضع شده و با ایجاد ضرورت ما را مکلف به رعایت آن نموده و ترک آن از محرمات است.صادقی خاطرنشان کرد: ارزش و اهمیت منابع طبیعی و اراضی ملی ضرورت حفظ و نگهداری آن را 2 چندان می کند و فرهنگ سازی راهکاری مناسب برای حفاظت از این عرصه های ملی است که این موضوع همکاری و همیاری دستگاه ها و نهادهای ذیربط و رسانه های جمعی را می طلبد.استان کرمانشاه 2 میلیون و 499 هزار هکتار مساحت دارد که 70 درصد آن را عرصه های منابع طبیعی با بیش از 527 هزار هکتار جنگل و یک میلیون و 192 هزار هکتار مرتع تشکیل داده است.این استان با 2 میلیون نفر جمعیت دارای 32 شهر و 2 هزار و 622 روستا است.3033/8066            "}