{"onTitr":"","titr":" 3370 مبلغ خراسانی در حوزه پیشگیری از اعتیاد فعال هستند","describe":" مشهد- ایرنا- مسئول آموزش و پژوهش سازمان تبلیغات اسلامی خراسان رضوی گفت: سه هزار و 370 نفر از مداحان، مبلغان و ائمه جماعات استان که آموزشهای مربوط به پیشگیری از اعتیاد را فرا گرفته اند در ماههای محرم و صفر به تبلیغ در این زمینه می پردازند.", "text":"حجت الاسلام عبدالله ابراهیمی روز سه شنبه در گفت و گو با خبرنگار ایرنا افزود: پیشگیری از اعتیاد و دیگر آسیب های اجتماعی و کاهش آنها مورد توجه مسئولان به ویژه رهبر معظم انقلاب است که در همین راستا سازمان تبلیغات اسلامی برنامه های مستمر و مختلف در دست اجرا دارد.وی اظهار داشت: فعالیت در حوزه علمی، پژوهشی، آموزشی، اطلاع رسانی و تبلیغی و استفاده از ظرفیت مبلغان دینی از جمله برنامه های سازمان تبلیغات اسلامی برای کاهش آسیبهای اجتماعی است و تاکنون 400 جلسه پیشگیری از اعتیاد در مساجد حاشیه شهر مشهد و دیگر مساجد محوری این شهر برگزار شده است.وی گفت: در ماه مبارک رمضان تعدادی از مبلغان آموزش دیده به منظور تشویق معتادان در حال ترک به 11 مرکز ترک اعتیاد اعزام شدند و با هماهنگی سپاه امام رضا (ع) و اداره کل بهزیستی استان در آخر ماه صفر هم تعداد دیگری از مبلغان و کارشناسان دینی به این مراکز اعزام می شوند.سازمان تبلیغات اسلامی از جمله نهادهایی است که پس از پیروزی انقلاب اسلامی با هدف اعتلای فرهنگ اسلام راستین، تبلور حیات معنوی و  تعیین و ترویج شاخص های اعتقادی، تاسیس شد.7507 / 6053            "}