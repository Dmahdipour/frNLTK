{"onTitr":" معاون آتش نشانی قم:    ","titr":" بازار قم از نظر ایمنی جزو اماکن پرخطر است","describe":" قم- ایرنا- معاون آموزش و پیشگیری سازمان آتش نشانی و خدمات ایمنی شهرداری قم گفت: بازارهای  این شهر شامل بازار بزرگ واقع در نزدیکی حرم مطهر حضرت معصومه(س)، بازار کهنه ونو  از نظر ضریب ایمنی، جزء اماکن پرخطر محسوب می شود.", "text":"علی زندیه روز پنجشنبه درگفت و گو با خبرنگار ایرنا، افزود: قدمت بازارهای قم و نداشتن تجهیزات ایمنی از جمله سیستم اعلام حریق، باعث شده اگر حادثه ای در این محدوده رخ دهد، حتی آمد و شد خودروهای آتش نشانی نیز با مشکل مواجه گردد.وی اضافه کرد: با توجه به نوع طراحی و درهای ورودی بازارها، امکان ورود خودروهای بزرگ آتش نشانی به این محدوده وجود ندارد.وی با اشاره به مواد اشتعالزای موجود در بازارهای قم، ادامه داد: اگر تعداد کافی سیستم اطفای حریق در این اماکن مستقر شود، می توان به محض بروز حادثه ای با کمک مردم آتش را مهار کرد، ولی اگر آتش سوزی زمانبر شود، علاوه بر سخت بودن مهار آن، خسارت های زیادی نیز به بار می آورد. زندیه تاکید کرد: بازاریان باید با هماهنگی اتاق اصناف و همچنین سازمان میراث فرهنگی، صنایع دستی و گردشگری قم نسبت به ایمنی این اماکن اقدام نمایند و سازمان آتش نشانی نیز در این راستا مشاوره ها و نظارت های لازم را انجام خواهد داد.وی تصریح کرد: سازمان آتش نشانی و خدمات امینی، مجموعه ای نظارتی است که وظیفه آموزش، مشاوره و نظارت بر طراحی و اجرای کامل سیستم های ایمنی را دارد، ولی خرید و نصب تجهیزات ایمنی برعهده سازمان های مربوطه می باشد.وی در ادامه گفت: آتش نشانی قم نخستین سازمانی است که دستورالعمل ایمنی بازار را در سال 93 تدوین نمود و در همین راستا بازدیدهای مداوم و مستمری از این اماکن صورت داد.معاون آتش نشانی قم اضافه کرد: در این بازدیدها مواردی از جمله ایمنی سیستم های برق و گاز، 'انبارچینی' و سیستم های اطفای حریق چک می شود و تاکنون موارد ناایمن از جمله چینش ها و ورودی و خروجی پارکینگ ها تا حدودی اصلاح شده است.وی گفت: چهار شیر قرمز آتش نشانی موجود در محدوده بازاربزرگ به صورت هفتگی مورد بازدید فنی قرار می گیرد تا هنگام استفاده از آن مشکلی پیش نیاید.وی ادامه داد: یک ایستگاه آتش نشانی در کوچه وحدت در محدوده این بازار مستقر است که در صورت وقوع حادثه ای با توجه به حجم آمد و شد در منطقه، به شرط مدیریت ترافیک، ماموران آتش نشانی می توانند در کوتاه ترین زمان ممکن به محل حادثه برسند.وی گفت: تا قبل از سال 92 نظارتی بر بازارها و مجتمع های تجاری صورت نمی گرفت، ولی پس از آن نظارت های کافی انجام شد و بازارها و غرفه ها پس از بازدیدهای ایمنی مجوز فعالیت گرفتند.زندیه گفت: برای ایمنی بیشتر بازار قم، باید اتاق اصناف که وظیفه صدور پروانه فعالیت دارد شاخص های ایمنی را برای پروانه کار در نظر بگیرد.وی با اشاره به برگزاری جلسه های آموزشی برای بازاریان قم گفت: شنبه 21 مهرماه جاری نخستین دوره آموزشی در مسجد بزرگ بازار برگزار می شود و دوره های دوم و سوم نیز در هفته های آینده ترتیب خواهد یافت.وی افزود: با توجه به آموزش هایی که به شهروندان ارائه شده است، فرهنگ ایمنی درقم ارتقا پیدا کرده، ولی در سطح ایده آل نیست و باید بیش از پیش آموزش ها گسترش یابد.زندیه تاکید کرد: شعار سازمان آتش نشانی، آموزش و پیشگیری می باشد و در همین راستا این مجموعه در همه امور تلاش می کند تا به شهروندان خدمات لازم را ارائه نماید.درحال حاضر 24 ایستگاه آتش نشانی با 487  نیرو درنقاط مختلف شهر قم مشغول فعالیت می باشد./2085/ 1175/            "}