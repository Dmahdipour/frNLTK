{"onTitr":" معاون وزیر ارتباطات اعلام کرد    ","titr":" امواج آنتن های تلفن همراه مضر نیست","describe":" شهرکرد- ایرنا- معاون وزیر و رئیس سازمان تنظیم مقررات و ارتباطات رادیویی گفت: مردم در خصوص امواج دکل ها و آنتن های تلفن همراه نگرانی نداشته باشند چرا که نصب این تجهیزات در نقاط شهری روستای ضرری ندارد.", "text":"به گزارش ایرنا، حسین فلاح جوشقانی روز چهارشنبه در نشست با استاندار چهارمحال و بختیاری افزود: در حالی که سالهای گذشته دیدگاه مثبتی در خصوص دکل های BTS ( آنتن های تلفن همراه) وجود داشت و آن را عامل موثری در آنتن دهی و ارتقای کیفیت ارتباطات می دانستند اما امروز وجود چنین دکل هایی نگرانی هایی در مردم ایجاد کرده است که باید در این خصوص اطلاع رسانی شود.وی پیشنهاد داد، مراکز علمی و دانشگاهی از جمله دانشگاه شهرکرد با برگزاری همایش های علمی این موضوع را مورد بررسی کارشناسی قرار دهند تا مردم در خصوص مضر نبودن امواج آنتن های تلفن همراه اطمینان خاطر کسب کنند.فلاح جوشقانی در ادامه با ارزیابی زیرساخت های مخابراتی و فناوری اطلاعات در چهارمحال و بختیاری تصریح کرد: تلاش های خوبی در این خصوص انجام گرفته است اما همچنان در برخی از روستاها و محورهای ارتباطی استان پوشش دهی تلفن همراه مطلوب نیست.استاندار چهارمحال و بختیاری نیز در این نشست با تاکید بر خدمات رسانی بیش از پیش به مردم شهرها و روستاهای استان در خصوص دسترسی به اینترنت و شبکه تلفن همراه اظهار کرد: گرچه پراکندگی سکونتگاه های استان خدمات رسانی به مردم را با مشکل مواجه کرده است، اما انتظار می رود در این خصوص اهتمام بیشتری به کار گرفته شود.اقبال عباسی همچنین بر فرهنگسازی و تبیین بی خطر بودن تششعات آنتن های تلفن همراه تاکید کرد و افزود: با اطلاع رسانی و تهیه تولیدات رسانه ای باید وجود چنین نگرانی هایی را در بین آحاد مردم برطرف کرد.وی توجه به ظرفیت های حوزه IT در رونق اشتغالزایی را از امور ضروری این حوزه عنوان کرد و گفت: چنین موضوعی در استان مغفول مانده است و می طلبد تا مسئولان مربوطه در این خصوص اقدامات لازم را انجام دهند.به گزارش ایرنا، در این نشست به بررسی مشکلات این استان در اجرای طرح های حوزه فناوری اطلاعات و ارائه پیشنهاد برای رفع این مشکلات و موانع بحث و تبادل نظر شد.آنتن موبایل یا BTS همان ایستگاه فرستنده و گیرنده ای است که در نقاط مختلف شهرها و جاده ها نصب شده و به کمک شبکه های سلولی آنها، آنتن دهی انجام می گیرد.برخی مطرح می کنند که چنین تششعاتی برای سلامت انسان مضر است اما به گفته سازمان جهانی بهداشت جهانی WHO مدارک قابل استنادی مبنی بر خطرزا بودن این امواج در دسترس نیست و با رعایت استاندارد و ایجاد سیستم پایش هیچ خطری متوجه افراد نمی شود.7363/2097            "}