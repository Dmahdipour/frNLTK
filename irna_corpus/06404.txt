{"onTitr":"","titr":" جاده ای با طعم تلخ مرگ در شهرستان طارم","describe":" زنجان - ایرنا - بالا بودن شمار سوانح رانندگی دلخراش طی چند سال اخیر در جاده آستاکل به آب بر به علت ایمن نبودن این جاده، موجب شده است تا بسیاری از رانندگان و سرنشینان خودروها و موتورسیکلت های عبوری طعم تلخ مرگ را در این مسیر بچشند.", "text":"به گزارش ایرنا، جاده آستاکل به سمت شهر آب بر یکی از پرترددترین و در عین حال حادثه خیزترین مسیرهای داخلی شهرستان طارم است که خودروهای سبک و سنگین زیادی در آن بواسطه حضور در مرکز شهرستان و همچنین به دلیل وجود مجموعه اداره های شهرستان و نواحی صنعتی تردد می‌کنند.این جاده به دلیل کم عرض بودن، پیچ های تند و موجهای فراوان و از بین رفتن زیرسازی جاده و از طرفی نبود شانه راه در 2 طرف آن شاهد تصادفات رخ به رخ و حادثه‌آفرین تلخ زیادی است.حوادث رانندگی خونین، تصادف و کشته شدن چندین نفر در این جاده و چندین مورد دیگر از سوانح رانندگی که طی سالهای اخیر رخ داده است، بسیاری از خانواده های طارمی و حتی مسافرانی که قصد عزیمت به مرکز شهرستان از ضلع غربی  داشته اند را داغدار کرده است.اصلاح این جاده و برخی دیگر از نقاط حادثه خیز رانندگی در طارم نیاز به یک عزم و حرکت انقلابی از سوی مسئولان شهرستانی دارند تا دیگر شاهد حوادث تلخ و خونین رانندگی نباشند.جلیل جعفری، عضو شورای شهر آب بر و نماینده شورای استان در شورای عالی استانها، به عنوان شاهد عینی سانحه تلخ برخورد یکدستگاه خودروی سواری پراید با یک دستگاه موتور سیکلت در شامگاه جمعه،/ 13 مهر جاری/، به خبرنگار ایرنا گفت: با توجه به گزارش مواصلاتی از سوی مردم و پیگیری ها و مکاتبات فراوان جهت اصلاح و بهسازی این جاده با مسئولان امر، متاسفانه هیچ اقدامی در جهت اصلاح این مسیر پرخطر صورت نگرفته است.جعفری با اشاره به مهم بودن این جاده در بین جاده های شهرستان طارم اظهار کرد: چون این جاده محل ورود و خروج خودروهای عبوری از ضلع غربی مرکز شهرستان(شهر آب بر) می باشد، شاهد تردد بسیار بالایی از انواع خودروها در این جاده هستیم و به علت سوانح متعدد و تردد بالا این جاده نیاز به اصلاح دارد.عضو شورای شهر آب بر همچنین از دیر رسیدن اورژانس به محل حادثه گلایه کرد و افزود: به رغم فاصله اندک و نزدیکی محل حادثه به مرکز فوریت های پزشکی شهر آب بر و وخیم بودن حال عمومی مصدومان، بلافاصله بعد از مشاهده صحنه تصادف با 115 تماس حاصل شد که متاسفانه بعد از نیم ساعت خودروی اورژانس در محل حاضر شد و مصدومان با کمترین اقدامات اولیه به بیمارستان منتقل شدند.وی ادامه داد: از آنجائیکه این وضعیت را مشاهده کردم، همراه با خودروی اورژانس در بیمارستان شهدای طارم حاضر شدم که متاسفانه به دلیل ازدحام بیماران پذیرشی، فرصت رسیدگی برای بیماران اورژانسی برای تنها پزشک حاضر در بیمارستان وجود نداشت.جعفری ناوگان آمبولانس بیمارستان شهدای طارم را فرسوده و اندک عنوان کرد و افزود: بعد از انجام مراقبت های اولیه جزئی با توجه به شلوغی بیمارستان و نبود پزشک متخصص اورژانس و همچنین کمبود خودروی آمبولانس، در یک اتفاق نادر سه نفر ار بیماران اورژانسی با یک خودروی آمبولانس به مرکز استان جهت انجام خدمات درمانی منتقل شدند. نماینده شورای استان در شورای عالی استانهای کشور بیمارستان شهرستان طارم را فاقد امکانات مهم و اولیۀ درمانی توصیف کرد و گفت: متاسفانه طی چند ماه اخیر گزارش های متعددی از طرف مردم شهرستان به دستمان رسیده است که خدمات درمانی مناسبی از طریق این بیمارستان صورت نمی گیرد.وی سهم طارم از طرح تحول نظام سلامت را فقط اعزام بیماران به مرکز استان و ساخت و تجهیز خانه های بهداشت متعدد در کنار بازسازی خانه های بهداشت قبلی با هزینه های فراوان عنوان کرد و تصریح کرد: متاسفانه شهرستان طارم با جمعیتی نزدیک به 48 هزار نفر در حال حاضر فاقد یک بیمارستان، با امکانات تخصصی و طب اورژانس است و بسیاری از بیماران از این قضیه رنج می برند و لازم است که مسئولان امر فکری به حال تجهیز تنها بیمارستان شهرستان طارم کنند.**اصلاح و بهسازی جاده آستاکل به آب بر در اسرع وقت صورت خواهد گرفترئیس اداره راهداری و حمل و نقل جاده ای شهرستان طارم در خصوص اصلاح جاده آستاکل به شهر آب بر گفت: با توجه به فرسوده بودن این جاده پیگیری ها و هماهنگی ها با پیمانکار مربوطه صورت گرفته و در هفته های آینده این مسیر اصلاح و بهسازی خواهد شد.علی نجفی علت بسیاری از حوادث رخ داده در این مسیر را عوامل انسانی عنوان کرد و افزود: متاسفانه با توجه به شرایط موجود جاده، بسیاری از رانندگان عبوری سرعت مطمئنه را رعایت نکرده و عامل بروز حوادث دلخراشی در این مسیر شده اند.رئیس شبکه بهداشت و درمان شهرستان طارم نیز در خصوص دیر رسیدن خودروی اورژانس در صحنه حادثه گفت: وظیفه خودروهای فعال در مراکز فوریت های پزشکی حضور به موقع در صحنه تصادف، انجام اقدامات اولیه درمانی و انتقال بیمار و مصدوم به اولین مرکز درمانی است و برای اعزام بیماران اورژانسی به مرکز استان به حتم باید از خودروهای آمبولانس بیمارستان استفاده شود.فرامرز اسکندری خاطرنشان کرد: متاسفانه با توجه به تعداد کم و فرسوده بودن ناوگان آمبولانس بیمارستان شهدای طارم، جهت اعزام بیماران اورژانسی به مرکز استان با کمبود خودرو مواجه هستیم و به ناچار در شرایط اضطراری از خودروهای فوریت پزشکی برای اعزام بیماران استفاده می شود و این موجب شده تا فوریت های پزشکی به موقع در صحنه تصادف ها حاضر نشود.شهرستان طارم با 47 هزار نفر جمعیت (حدود 5 درصد جمعیت و 10 درصد مساحت استان زنجان) در 90 کیلومتری شمال شرقی زنجان واقع شده است و با استانهای قزوین، اردبیل و گیلان همسایه است. 9886/6085            "}