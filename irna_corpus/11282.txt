{"onTitr":"","titr":" امید سرمربی به جوانان در پیکارهای جهانی وزنه‌برداری","describe":" تهران - ایرنا - سرمربی تیم ملی وزنه برداری گفت: وزنه برداران جوان حاضر در اردوی تیم ملی، ظرفیت آن را دارند که در دنیای پولاد سرد بزرگی کنند.", "text":"«محمد حسین برخواه» روز سه شنبه در گفت و گو با خبرنگار ایرنا افزود: در جریان هفته سوم لیگ وزنه برداری که هفته گذشته برگزار شد، 10 نفر از ملی پوشان در قالب تیم های باشگاهی در رکوردگیری تیم ملی نیز شرکت کردند که البته در کمتر از سه هفته بعد از بازی های آسیایی 2018 جاکارتا تمرینات تیم ملی شروع شد و ملی پوشان در رکوردگیری در اوج آمادگی نبودند.وی اظهار داشت: وضعیت تمرینات خوب است و تا آغاز پیکارهای جهانی زمان کافی داریم و امیدوارم در این یک ماه ملی پوشان بتوانند به آمادگی مطلوب برسند.برخواه ادامه داد: فدراسیون نیز در این مدت همه امکاناتی را که برای تمرینات نیاز داشتیم در اختیار ما قرار داد؛ در مجموع همه دست به دست هم داده اند تا تیم ملی برای رقابت های جهانی در وضعیت خوبی قرار بگیرد و امیدوارم بتوانیم نتایج قابل قبولی بگیریم.وی با اشاره به تغییر نسل تیم ملی وزنه برداری و حضور جوانان در اردو یادآور شد: نفراتی که هم اکنون در اردوی تیم ملی حضور دارند، پرتلاش و با انگیزه هستند و باید جای بزرگان این رشته را پر کنند و این توانمندی و ظرفیت اکنون در آنها وجود دارد تا در این رشته و در جهان افتخار آفرینی کنند.دارنده مدال برنز پیکارهای قهرمانی جهان همچنین اظهار داشت: تیم ملی با ترکیبی کامل و 10 نفره به رقابت های جهانی می رود و ترکیب نهایی، چند روز مانده به مسابقات اعلام می شود.وی در خصوص دعوت دوباره از «کیا قدمی» وزنه بردار کهنه کار تیم ملی به اردو گفت: به دلیل آسیب دیدگی جزیی که قدمی داشت در اردوی تیم ملی حضور پیدا نکرد و با توجه به فرصت کم باقیمانده تا مسابقات جهانی، شرایط رکوردی را برای حضور در تیم ملی در این برهه ندارد. سعید محمدپور نیز بعد از آنکه از اردوی تیم ملی خارج شد، خبری از او ندارم و امیدوارم که تمرینات خود را پیگیری کند تا در مسابقات آینده بتواند به تیم ملی کمک کند.برخواه در خصوص نگرانی برخی کارشناسان و منتقدین از نتایج ضعیف تیم ملی در رقابت های جهانی گفت: همه ملی پوشان تلاش خود را برای کسب بهترین نتیجه به کار خواهند گرفت تا شرمنده مردم نشویم.وی همچنین از رسانه ها خواست از تیم ملی حمایت کنند تا اعضای تیم در مدت باقیمانده، با آرامش بیشتری برنامه های تمرینی خود را برای حضوری موفق در پیکارهای قهرمانی جهان دنبال کنند.حسین سلطانی، میر مصطفی جوادی، عارف خاکی، محمد زارعی، سهراب مرادی، رضا بیرالوند، رحمان اورامه، امیر حقوقی، علی هاشمی، علیرضا سلیمانی، محمدرضا براری و علی داودی وزنه برداران حاضر در اردوی تیم ملی هستند که تمرینات خود را از 17 شهریور زیر نظر محمدحسین برخواه (سرمربی) و اکبر خورشیدی (مربی) پیگیری می کنند.پیکارهای وزنه برداری قهرمانی سال 2018 جهان که یکی از مراحل گزینشی بازیهای المپیک 2020 توکیو است، آبان ماه امسال در عشق آباد ترکمنستان برگزار می شود.تیم ملی وزنه برداری ایران به عنوان مدافع عنوان قهرمانی جهان در حالی پای به مسابقات جهانی در عشق آبا می گذارد که بهداد سلیمی، کیانوش رستمی، سعید علی حسینی و سید ایوب موسوی را در کنار خود ندارد.ورزشی**1067**1597            "}