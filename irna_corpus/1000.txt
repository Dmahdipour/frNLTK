{"onTitr":"","titr":" نماینده مجلس مامور بررسی حادثه اتوبوس تبریز مشخص شد","describe":" تهران- ایرنا- سخنگوی هیات رییسه مجلس شورای اسلامی گفت: کمیسیون آموزش، تحقیقات و فناوری مجلس «میرحمایت میرزاده» نماینده مردم گرمی را مامور بررسی حادثه اتوبوس دانش آموزان تبریزی کرد.", "text":"به گزارش روز پنجشنبه ایرنا از خانه ملت، بهروز نعمتی با اشاره به سانحه رانندگی اتوبوس دانش آموزان در تبریز و جانباختن تعدادی از آنها، افزود: همچنین کمیته ای برای بررسی بیشتر جوانب و علل حادثه اتوبوس دانش آموزان در کمیسیون آموزش و تحقیقات با مدیریت میرزاده تشکیل شده است تا با برگزاری جلساتی با مسئولان و دستگاه های مربوطه گزارش نهایی را در این مورد تهیه کند.وی با بیان اینکه بیشتر حوادث و سوانح رانندگی به دلیل خستگی و خواب آلودگی رانندگان بوده است، تاکید کرد: مسئولان و متولیان کاروان های راهیان نور باید به مسائلی مانند کارت، دفترچه و میزان استراحت رانندگان اتوبوس ها بیشتر توجه کنند.عضو هیات رییسه مجلس خاطرنشان کرد: با توجه به اینکه این نوع کاروان ها بیشتر با هدف مباحث فرهنگی دانش آموزان فعالیت می کنند، نباید اجازه دهند با وقوع چنین حوادثی این فعالیت به یک موضوع ضد فرهنگی تبدیل شود.نعمتی تاکید کرد: البته لغزندگی جاده در وقوع حادثه رانندگی اتوبوس دانش آموزان تبریزی هم تاثیرگذار بوده است اما اکنون منتظر گزارش میدانی نماینده مردم گرمی از این حادثه هستیم.سخنگوی هیات رییسه مجلس اظهار داشت: مسئولان و همکاران در نیروی انتظامی و راهنمایی و رانندگی هم باید بیشتر به مباحث رانندگان و امنیت توجه داشته باشند.بعدازظهر روز هجدهم مهرماه یک دستگاه اتوبوس حامل 42 نفر دانش آموز دختر و مسئولان آنها در محدوده شهرک خاوران تبریز واژگون شد. بر اساس اعلام مرکز فوریت های پزشکی آذربایجان شرقی تاکنون سه نفر جان خود را در این حادثه از دست داده اند.پلیس راهور ناجا نیز اعلام کرد بررسی های اولیه نشان می دهد تخطی از سرعت مطمئن از سوی راننده اتوبوس و لغزندگی جاده دلیل وقوع این حادثه بوده است. سیام**9314**1834            "}