{"onTitr":"","titr":" 26،5 میلی متر بارش نوید روزهای خوب برای کشاورزان گنبد است","describe":" گنبدکاووس - ایرنا - رییس اداره هواشناسی گنبدکاووس درشرق گلستان بارش 26،5 میلی متر باران در 48 ساعت گذشته در این شهرستان را نوید بخش روزهای خوب برای کشاورزان این شهرستان دانست.", "text":"منصور فرشاد روز یکشنبه در گفت و گو با خبرنگار ایرنا گفت: این میزان بارش پس از حدود پنج ماه بدون بارندگی در این شهرستان، برای کشاورزان این منطقه که آماده کشت محصولات پاییزه از جمله دانه روغنی کلزا هستند، امیدبخش است.وی افزود: بارش هایی که از شامگاه جمعه هفته گذشته آغاز و تا عصر روز گذشته ادامه داشت، نخستین بارش خوب باران در سال آبی جاری است، اگرچه در روز اول مهر امسال نیز به مقدار میزان سه دهم میلی متر بارندگی در شهرستان ثبت شده بود.فرشاد اضافه کرد: در سال آبی 97 - 96 (اول مهر 96 تا پایان شهریور 97) مجموعا 352،5 میلی متر باران در گنبدکاووس باران باریده که در مقایسه با مدت مشابه سال آبی قبل از آن، پنج درصد و در مقایسه با دوره بلند مدت نیز 23 درصد کاهش داشته است.به گفته وی، در بارش های دو روز گذشته از 12 تا 35 میلی متر در نقاط مختلف گنبدکاووس باران باریده که میزان آن درنواحی جنوبی این شهرستان 35 میلی متر و درنواحی شمالی آن نیز از 12 تا 21 میلی متر بوده است.در همین پیوند رییس اداره تولیدات گیاهی مدیریت جهادکشاورزی گنبدکاووس نیز به خبرنگار ایرنا گفت: بارش های دو روز گذشته اگرچه قابل توجه بوده اما به دلیل عدم بارش باران در پنج ماه گذشته، فعلا کشت محصولات پاییزه از جمله دانه روغنی کلزا در نقاط شمالی شهرستان توصیه نمی شود.احمد محمودی نیا افزود: کشاورزان مناطق شمالی گنبد بایستی منتظر بارش های بعدی باشند و تنها کشاورزان مناطق جنوبی این شهرستان می تواند نسبت به آماده سازی بستر زمین برای کشت دانه روغنی کلزا با دیسک زدن آن اقدام نمایند.شهرستان گنبدکاووس با 350 هزار نفر جمعیت و اقلیم خشک و نیمه خشک درشرق استان گلستان واقع است و حدود 170 هزار هکتار اراضی زراعی و باغی دارد که 60 درصد آن دیم و بقیه بصورت آبی کشت می شود./3039/1860            "}