{"onTitr":" معاون دانشگاه علوم و معارف قرآنی:    ","titr":" 75 درصد فارغ التحصیلان علوم قرآنی شاغل هستند","describe":" شیراز-ایرنا- معاون آموزشی و تحصیلات تکمیلی دانشگاه علوم و معارف قرآنی گفت: تاکنون 12 هزار نفر از این دانشگاه فارغ التحصیل شده اند که 75 درصد آنها به استخدام مراکز فرهنگی، آموزشی و بازار کار درآمده اند.", "text":"به گزارش ایرنا، حجت الاسلام سید محمد نقیب شامگاه چهارشنبه در نشست خبری در شیراز افزود: بیشتر فارغ التحصیلان این دانشگاه در آموزش و پرورش، نهادها و مراکز فرهنگی، آموزشی و حتی بازار کار آزاد مشغول به فعالیت شده اند. وی اظهار داشت: دانشگاه علوم و معارف قرآنی در سال 61 با عنوان مدرسه قرآنی در تهران کار خود را آغاز کرد و در سال 68 تبدیل به دانشکده علوم و معارف قرآنی شد. نقیب ادامه داد: با تصویب اساسنامه این دانشکده در شورای عالی انقلاب فرهنگی در سال 87 این مرکز به دانشگاه تبدیل و دفتر مرکزی آن در قم تاسیس شد. وی اضافه کرد: تا سال گذشته این دانشگاه 22 دانشکده در سراسر کشور داشت که در سال 96 شش دانشکده آن در شهرستان های گراش، خرم آباد، ایلام، دامغان، سبزوار و بندرعباس تجمیع شد و در حال حاضر این دانشگاه 16 دانشکده در سراسر کشور دارد. معاون آموزشی و تحصیلات تکمیلی دانشگاه علوم و معارف قرآنی با اشاره به اینکه اکنون در این 16 دانشکده حدود شش هزار دانشجو در شش رشته مرتبط با علوم و معارف قرآنی در حال تحصیل هستند، گفت: همه این دانشگاه ها در مقاطع کارشناسی و کارشناسی ارشد اقدام به پذیرش دانشجو می کنند و تنها در دانشکده علوم و معارف قرآنی قم امکان تحصیل در مقطع دکتری نیز وجود دارد. وی اظهار داشت: این دانشگاه افزون بر 80 عضو هیات علمی و900 استاد حق التدریس در سراسر کشور دارد. نقیب در ادامه سخنان خود، دانشکده علوم و معارف قرآنی شیراز را یکی از بهترین دانشکده های این دانشگاه در سطح ایران دانست و گفت: این دانشکده امسال بیشترین پذیرش دانشجو را در بین دانشکده های این دانشگاه در سراسر کشور داشته و 200 دانشجوی جدید جذب کرده است. وی با بیان اینکه دانشکده شیراز با توجه به ظرفیت هایی که دارد توانایی جذب دانشجوی بیشتر از این تعداد را نیز دارد،افزود: در حال حاضر بیش از 600 دانشجو در دانشکده شیراز مشغول به تحصیل هستند. معاون آموزشی و تحصیلات تکمیلی دانشگاه علوم و معارف قرآنی با بیان اینکه این دانشگاه زیر نظر سازمان اوقاف و امور خیریه فعالیت می کند وبه لحاظ آموزشی نیز تحت نظر وزارت علوم است، گفت: هم اینک، موقوفات قرآنی در حوزه ترویج و آموزش بسیار اندک است و تنها حدود یک درصد از کل موقوفات کشور را شامل می شود. همزمان با این نشست خبری ویژه برنامه سوگواره بصیرت عاشورایی و اجرای نیت موقوفه میرزا فتحعلی خان صاحب دیوان نیز شامگاه چهارشنبه در دانشکده علوم و معارف قرآنی شیراز برگزار شد که در این آیین، حجت الاسلام علی محمدی رئیس سازمان اوقاف و امور خیریه کشور به تشریح ابعاد مختلف حماسه عاشورای حسینی  پرداخت. 9873  / 2027            "}