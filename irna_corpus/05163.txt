{"onTitr":"","titr":" تردد زائران از مرز مهران به عراق 42 درصد افزایش یافت","describe":" ایلام - ایرنا - مدیرکل راهداری و حمل و نقل جاده ای ایلام گفت: تردد زائران از مرز بین المللی مهران در نیمه نخست سال جاری نسبت به مدت مشابه سال گذشته 42 رشد داشته است.", "text":"نورالله دلخواه روز دوشنبه در گفت وگو با خبرنگار ایرنا اظهار داشت: در شش ماهه اول امسال حدود یک میلیون و ۵۰۰ هزار نفر از طریق مرز بین المللی مهران به عتبات عالیات تردد کردند که این میزان نسبت به مدت مشابه سال گذشته افزایش چشمگیری داشته است.وی با بیان عبور راحت و بدون معطلی زائران از مرز مهران به مقصد عتبات عالیات افزود: بیشتر زائران این کاروان ها برای نخستین بار (زائر اولی) به عراق و زیارت بارگاه مطهر ائمه اطهار (ع) مشرف شدند و برای سفر به این اماکن مقدس مرز رسمی و بین المللی مهران را انتخاب کرده اند. مدیرکل راهداری و حمل و نقل جاده ای ایلام با بیان اینکه پایانه مرزی مهران با تمام امکانات آماده خدمت رسانی به زائران اربعین حسینی است، تصریح کرد: تمهیدات لازم برای تسهیل خروج و ورود زائران اربعین از مرز مهران فراهم است ضمن اینکه نقاط حادثه خیز مسیرهای منتهی به پایانه مرزی شناسایی شده و تا قبل از اربعین ایمن سازی می شوند. دلخواه با اشاره به اقدام های انجام شده در ورودی شهر و پایانه مرزی مهران یادآور شد: یکی از مشکلات سال های گذشته نبود پارکینگ ناوگان عمومی و اتوبوس بین شهری بود که در این خصوص کارهای مناسبی برای رفع مشکلات این حوزه انجام شده است. وی در خصوص جا به جایی زائران نیز در این ایام گفت: تدارکات کافی برای مهیا بودن وسایل نقلیه عمومی برای جا به جایی زائرین عتبات عالیات قبل از برگزاری کنگره بزرگ اربعین با انجام فراخوان صورت می گیرد و در این خصوص از ظرفیت سایر استان ها همانند سال های گذشته استفاده خواهد شد. مدیرکل راهداری و حمل و نقل جاده ای ایلام با تاکید بر اینکه کسانیکه گذرنامه و ویزا ندارند به مرز نیایند، گفت: کسانیکه مدارک قانونی نداشته باشند بطور حتم به استان خود برگشت داده می شوند. شهر مرزی مهران در 85 کیلومتری جنوب باختری ایلام قرار دارد و مرز بین المللی مهران در 11 کیلومتری آن از کانون های مهم تردد زائر و کالا به کشور عراق بشمار می رود.پیش بینی می شود که امسال تا مرز سه میلیون نفر زائر از مرز مهران برای مشارکت در آیین های اربعین عبور کنند.3032/6034            "}