{"onTitr":" در پی ضربت ذوالفقار بر پیکر ترورسیم؛    ","titr":" پیام دوگانه موشک های ایران","describe":" تهران- ایرنا - یگان موشکی سپاه پاسداران بامداد سه شنبه نهم مهر در پاسخ به حادثه تروریستی 31شهریور ماه اهواز که منجر به شهادت 25 نفر شده بود، مقر پایگاه تروریست های تکفیری در شرق فرات (شرق سوریه) را هدف شش فروند موشک بالستیک زمین به زمین قرار داد، اقدامی که در نوع خود سومین عملیات موشکی برون مرزی در دو سال اخیر است.", "text":"روابط عمومی کل سپاه پاسداران انقلاب اسلامی صبح دیروز (دوشنبه) در اولین بیانیه خود از هدف قرار دادن مقر سرکردگان جنایت تروریستی اهواز در منطقه البوکمال در شرق سوریه (در فاصله 570 کیلومتری خاک ایران) قرار دارد، با شش فروند موشک قاره پیما زمین به زمین یگان موشکی نیروی هوا فضای این ارگان خبر داد. بنا بر این گزارش، در این عملیات دقیق تعدادی از سرکردگان و عناصر موثر جنایت اخیر تروریست ها در اهواز به هلاکت رسیده و یا مجروح شده اند، همچنین زیرساخت های آمادی و انبار ذخیره مهمات آنان نیز منهدم شد. موشک های شلیک شده به مقر تروریست های تکفیری در البوکمال در استان دیرالزور (شرق) سوریه از دو نوع 'ذوالفقار' و 'قیام' بوده اند؛ این مقر تروریست ها در نزدیکی مقر نیروهای متجاوز آمریکایی در سوریه (سه مایلی) می باشد. موشک نقطه‌زن 'ذوالفقار'، موشکی مایل پرتاب با برد 750 کیلومتر است؛ این موشک ضد محل تجمع بوده و تعداد انبوه آن تاکنون در اختیار سپاه پاسداران قرار گرفته است؛ این موشک اولین بار در مراسم رژه نیروهای مسلح (شهریور ماه سال قبل/1396) در بندرعباس رونمایی شد. برخورداری از سکوی پرتاب متحرک و خودکشی، رادار گریزی، قابلیت نقطه زنی، سبک و تاکتیکی بودن از دیگر ویژگی های موشک مزبور است. موشک ذوالفقار همچنین در کلاس موشک 'فاتح' قرار دارد که دقیق ترین موشک ایرانی است. موشک بالستیک میان برد 'قیام' نیز در 29 مرداد ماه سال 1389 برای اولین با موفقیت تست و شلیک شد؛ ‌این موشک از کلاس جدید موشک‌های ایرانی بود که دارای ویژگی‌های فنی جدید و قدرت تاکتیکی منحصر به فرد است به طوری که این موشک ایران را در دروازه ورود به عرصه جدید در ساخت موشک‌های بالستیک قرار داده و گفته می شود که این موشک خلاصه‌ای از تجربه 25 ساله صنعت دفاعی کشور در عرصه هوافضا تا آن روز است که نداشتن بالک به عنوان یکی از ویژگی های آن، علاوه بر افزایش سرعت، قابلیت پرتاب موشک از انواع لانچرهای خاص (پرتابگر) را به آن می‌دهد. یکی از نکات جالب حمله موشکی بامداد سه شنبه سپاه به مقر تروریست های تکفیری مورد حمایت عربستان، آمریکا و رژیم صهیونیستی در منطقه البوکمال(شرق سوریه)، حمله تکمیلی هفت پهباد سپاه به همین مقر پس از دقایقی بعد از حمله موشکی می باشد که موجب افزایش تلفات تروریست ها شده است. پس از دو عملیات بامداد دیروز سپاه به مقر تروریست های تکفیری در البوکمال این ارگان در دومین بیانیه خود اعلام کرد، 'در پی جنایت تروریستی 31 شهریور ماه 1397 اهواز که به شهادت 25 نفر و مجروح شدن 69 نفر دیگر از مردم مظلوم و بی دفاع و نیروهای مدافع میهن اسلامی منجر شد، سپاه پاسداران انقلاب اسلامی با استعانت از ذات اقدس باری تعالی، به نیابت از ملت سرافراز ایران و خانواده های معظم شهیدان، در لبیک به ندای مقام معظم رهبری و فرماندهی کل قوا حضرت امام خامنه ای (مدظله العالی) برای انتقام خون این شهدا، به ویژه کودک 4 ساله و جانباز 70 درصد دفاع مقدس از تروریست ها و گوشمالی عوامل بزدل این حادثه، ساعت 2 بامداد امروز (دوشنبه 9 مهر ماه) محل استقرار و تجمع تروریست های تکفیری تحت حمایت آمریکا و قارون های منطقه در شرق فرات در کشور سوریه را مورد ضربه موشکی قرار داد. طی این عملیات که با نام 'ضربت محرم' و با رمز مقدس 'یا حسین(ع)' انجام شد، تعداد 6 فروند موشک بالستیک (قاره پیما) میان برد از پایگاه های موشکی نیروی هوا فضای سپاه در غرب کشور شلیک و تروریست های مزدور و جنایتکار از فاصله 570 کیلومتری هدف ضربات مهلک و مرگبار قرار گرفتند. در این بیانیه تاکید شده که، جمع بندی و رهگیری شواهد و قراین جنایت اخیر اهواز، فرزندان ملت ایران را به مقر تروریست ها در شرق سوریه که توسط آمریکا هدایت و پشتیبانی شده و در راستای اهداف شیطانی تروریسم دولتی کاخ سفید و منافع رژیم صهیونیستی و ارتجاع منطقه عمل می کند، رسانید و سپس با طراحی و برنامه ریزی دقیق اطلاعاتی و میدانی، نقاط تعیین شده، آماج موشک های نقطه زن قرار گرفت. در پایان این بیانه خطاب به هموطنان ایرانی اعلام شده، همانگونه که بارها اعلام شده، امنیت ملت ایران خط قرمز نیروهای مسلح بوده و سپاه پاسداران انقلاب اسلامی با همراهی و مشارکت سایر نیروهای نظامی، انتظامی و اطلاعاتی کشور در صیانت از ایران اسلامی و تامین امنیت و آرامش جامعه از هیچ تلاشی فروگذار نکرده و مشت آهنین خود را همچنان مهیای پاسخ قاطع و کوبنده به هرگونه شرارت و شیطنت دشمنان قرار خواهد داد. عملیات موشکی بامداد دیروز سپاه به مقر تروریست های تکفیری در البوکمال در شرق سوریه سومین عملیات موشکی برون مرزی این ارگان در نوع خود در دو سال اخیر می باشد. یگان موشکی سپاه پاسداران انقلاب اسلامی در 28 خرداد سال 1396 در اولین عملیات موشکی برون مرزی خود با شلیک شش فروند موشک بالستیک 'ذوالفقار'، مقر فرماندهی گروهک تروریستی 'داعش' در 'دیرالزور' در شرق سوریه را هدف قرار داد، عملیاتی که در نوع خود پس از دوران دفاع مقدس کم نظیر بود. این عملیات دقیق در پاسخ به دو حمله عناصر گروهک تروریستی داعش به مرقد امام خمینی (ره) و مجلس شورای اسلامی در تهران صورت گرفت، که موجب هلاکت بیش از 50 نفر از سرکرده ها و عناصر این گروهک شد. یگان موشکی سپاه پاسداران انقلاب اسلامی در تاریخ 17 شهریور ماه سال جاری نیز با هفت فروند موشک زمین به زمین مقر گروهک تروریستی حزب دموکرات در کردستان عراق را هدف قرار داد که در اثر آن 14 نفر از سرکرده های این گروهک به هلاکت رسیدند و 50 نفر نیز زخمی شدند. این عملیات در پاسخ به اقدام تروریستی گروهک حزب دمکرات کردستان در حمله به پایگاه بسیج روستای 'دری روی' شهر مریوان در 30 تیر ماه 1397 انجام شد. اگر نگاهی به سه عملیات موشکی برون مرزی سپاه بیندازیم، می بینیم که تمامی آنها در پاسخ به اقدامات تروریستی گروهک های مورد حمایت جبهه غربی - عربی - صهیونیستی به سرکردگی آمریکا بوده است. این سه عملیات موشکی هم حامل پیام برای دوستان جمهوری اسلامی ایران می باشد و هم برای دشمنان ایران اسلامی دارای پیام است؛ پیام این سه عملیات برای دوستان ایران امید بخش و در مقابل برای حامیان تروریسم و دشمنان ایران در منطقه دلهره آور و نگران کننده است. یگان موشکی سپاه پاسداران انقلاب اسلامی به نمایندگی از جمهوری اسلامی با این سه عملیات موشکی خود نشان داد که قلمرو دفاعی و نظامی ایران بسیار وسیع‌ است و هر جنبند‌ه‌ای در هر جای جهان که نیت شومی برای کشور در سر داشته باشد، با توان قوی نیروهای دفاعی ایران رو به رو خواهد شد. پیام این اقدام انقلابی و مجازات گونه کاملا روشن است، سپاه پاسداران انقلاب اسلامی به تروریست های تکفیری و حامیان منطقه ای و فرامنطقه ای آنان هشدار داد که در صورت تکرار اقدامات پلید و شیطانی آنها علیه ملت ایران، خشم انقلابی و شعله های آتش انتقام پاسداران انقلاب، عاملان و مسببان آن را در بر خواهد گرفت. پاسخ موشکی ایران به مراکز فرماندهی داعش و دیگر ترویست ها در دیرالزور و البوکمال سوریه و کردستان عراق همچنین نشان داد که مردم ایران آسوده خاطر باشند، چرا که سپاه پاسداران انقلاب اسلامی و دیگر نیروهای نظامی - انتظامی - امنیتی با توان روز افزون خود در مقابل تهدیدات دشمنان می ایستند و نمی گذارند مردم ایران آسیبی ببینند. خاورم*1275*1436*            "}