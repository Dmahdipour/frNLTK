{"onTitr":"","titr":" سیلاب اخیر 40 میلیارد ریال در بابل خسارت وارد کرد","describe":" ساری - ایرنا - فرماندار بابل گفت که بارش شدید باران و وقوع سیلاب اخیر در این شهرستان حدود 40 میلیارد ریال خسارت وارد کرده است.", "text":"قربانعلی ولیزاده سه شنبه شب در گفت و گو با خبرنگار ایرنا افزود: بیشترین خسارت مربوط به تاسیسات زیربنایی در حوزه راه ، مسکن ، مخابرات، برق و تجهیزات ساختمانی بوده است.وی اظهارداشت: در سیلاب اخیر چهار دهنه پل، سردهنه های آب کشاورزی و چندین ترانس برق در منطقه جنوبی شهرستان بابل دچار خسارت شده است.او افزود: خوشبختانه پنج کیلومتر از 15 کیلومتر رودخانه بابلرود در حوزه شهری از ابتدای سال جاری تاکنون با اعتبار هفت میلیارد و 500 میلیون ریال از سوی شهرداری بابل لایروبی شده بود که این امر مانع وقوع سیلاب در حوزه شهری شد.ولیزاده گفت: همچنین در منطقه بالادست در گلوگاه بابل نیز شهرداری اقدام به لایروبی رودخانه ها کرده بود که این موضوع در جلوگیری از وقوع سیلاب تاثیر گذار بوده است.فرماندار بابل بر ضرورت لایروبی 10 کیلومتر باقی مانده از مسیر رودخانه بابلرود در حوزه شهری تاکید کرد و افزود که با این کار خطر سیلاب و آبگرفتگی در حوزه شهری بر طرف می شود.شهرستان 530 هزار نفری بابل دارای 6 بخش و هفت شهر است.  7343/1654            "}