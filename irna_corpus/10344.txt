{"onTitr":" فرماندار:    ","titr":" مهمانشهر اردکان به خارج شهر منتقل می شود","describe":" یزد - ایرنا - فرماندار اردکان گفت: با هدف رفع دغدغه‌های سیاسی، امنیتی و فرهنگی مردم، ‌مجوز ساخت مهمانشهر جدید اتباع خارجی در این شهرستان صادر شد .", "text":"هادی مقیمی روز چهارشنبه به ایرنا افزود: ساخت مهمانشهر جدید که در فاصله سه کیلومتری شهر اردکان واقع شده به‌ زودی و به مرور، آغاز و طی چند سال تکمیل می شود.وی با بیان اینکه کار مطالعاتی و نقشه اولیه این مهمانشهر آماده شده، اضافه کرد: ساخت 2 هزار واحد مسکونی در مکان جدید در دستور کار قرار گرفته و این فرمانداری، استقلال جمعیتی اتباع و لحاظ ‌کردن مسائل امنیتی و اجتماعی را در این طرح دنبال می‌کند.مقیمی خاطرنشان کرد: متاسفانه بعلت برخی سیاست ها،  امکان ورود اتباع غیرمجاز به کشور فراهم است و هدف از اسکان در مهمانشهر جدید هم رفع دغدغه ‌های سیاسی، امنیتی و فرهنگی مردم است.رئیس شورای تامین شهرستان اردکان همچنین بر بازتعریف شعاع تردد و رعایت بی‌اغماض قانون مشاغل مجاز برای اتباع تاکید کرد و افزود: در طراحی مهمانشهر جدید، اشتغال، بهداشت و آموزش به‌ عنوان اولویت‌های اساسی مدنظر قرار گرفته است.وی تصریح کرد: علاوه بر مسئله اسکان، فعالیت‌های کارگاهی، رفاهی و تفریحی، آموزشی، بهداشتی و خدماتی نیز در طراحی مهمانشهر اردکان لحاظ خواهد شد.طرح جابجایی مهمانشهر صحابه اردکان به تصویب شورای تامین شهرستان و استان رسیده و ساخت آن در چند ماه آینده آغاز می‌شود.بیش از 5 هزار اتباع افغان در اردکان سکونت دارند .مرکز شهرستان 98 هزار نفری اردکان در 60 کیلومتری شمال شهر یزد قرار دارد. 7544/ 6197            "}