{"onTitr":"","titr":" زورآزمایی نخست‌وزیر انگلیس و جانسون در بیرمنگام","describe":" لندن – ایرنا – کنفرانس سالانه حزب حاکم انگلیس روز چهارشنبه در حالی به پایان رسید که استقبال بی‌سابقه شرکت‌کنندگان از سخنرانی انتقادی وزیر خارجه مستعفی انگلیس علیه طرح برگزیت نخست‌وزیر در حاشیه این کنفرانس، در کانون توجه افکار عمومی قرارگرفته است.", "text":"به گزارش چهارشنبه شب ایرنا، جانسون که دو ماه پیش در اعتراض به طرح پیشنهادی دولت «ترزا می» برای خروج از اتحادیه اروپا از مقام خود کناره‌گیری کرد، بار دیگر دیروز در مقابل تشویق انبوهی از شرکت‌کنندگان طرح دولت را به باد انتقاد گرفت. برنامه یا پیشنهاد «چکرز» که در اقامتگاه نخست‌وزیر به همین نام اعلام شد، پیشنهادی است به اتحادیه اروپا برای تعیین حدود قرارداد نهایی برگزیت. در این پیشنهاد تلاش شده سه موضوع مهم حل‌وفصل شود. اول یکپارچگی انگلیس با پرهیز از دوپاره شدن کشور در مرز ایرلند شمالی و جنوبی ، دوم خروج انگلیس از شمول دادگاه‌های اتحادیه اروپا و سوم محدود کردن مهاجرت. پیشنهاد چکرز اما در مورد مسائل اقتصادی و حتی وابسته ماندن انگلیس به مقررات تجاری اتحادیه اروپا تغییر زیادی ایجاد نمی‌کند. جانسون به همین دلیل گفت که پیشنهاد نخست‌وزیر نه‌تنها استقلال کشور را تامین نمی‌کند، بلکه آن را واگذار می‌کند. به گفته وی چکرز در واقع اثبات این خواهد بود که انگلیس توان حفظ استقلال خود را ندارد. وی گفت که اگر برگزیت را رها کنیم، مردم و رای‌دهندگان مایوس خواهند شد. وزیر امور خارجه پیشین انگلیس ادعا کرد که مردم از طولانی شدن برگزیت خسته شده‌اند و 'می‌خواهند [تیم] ما برگزیت را تمام کرده و به مسائل زندگی روزمره آن‌ها رسیدگی کنیم. جانسون پیشنهاد چکرز را یک فریب معرفی کرد و گفت اگر مردم را فریب بدهیم اعتمادشان به ما را از دست خواهند داد. همچنین نخست‌وزیر انگلیس با رد اظهارات جانسون مدعی است که پیشنهاد چکرز تنها راه عملی است که می‌تواند ضمن حفظ استقلال و یکپارچگی انگلیس، حداکثر منافع تجاری با اتحادیه اروپا را تأمین کند. می امروز به‌عنوان آخرین سخنران کنفرانس سالانه حزب محافظه‌کار موضع محکمی گرفت و گفت که به رای مردم برای خروج از اتحادیه اروپا وفادار خواهد ماند. وی گفت که &#39;من مردم را مأیوس نخواهم کرد&#39;. می با ابراز آمادگی انگلیس برای خروج بدون هیچ توافقی گفت که باید واقع‌بین بود و پذیرفت که خروج بدون توافق به ضرر هر دو طرف است. به گفته می، پیشنهاد اتحادیه اروپا شامل دو انتخاب است: نخست باقی ماندن به‌عنوان عضوی از اتحادیه و دوم تجزیه شدن ایرلند شمالی. وی تأکید کرد که انگلیس هیچ‌کدام از این انتخاب‌ها را قبول نخواهد کرد. می بانام بردن از پیشنهاد انگلیس (موسوم به پیشنهاد چکرز) یادآورشد که با این پیشنهاد انگلیس می‌تواند کنترل کامل مهاجرت و اینکه چه کسی وارد کشور می‌شود را به دست بگیرد. نخست‌وزیر انگلیس گفت که در فردای برگزیت هرگونه آزادی رفت‌وآمد شهروندان اروپایی به انگلیس لغو خواهد شد و این کشور قوانین مهاجرتی مستقل خود را وضع خواهد کرد. می با انتقاد از سیاستمدارانی که به دنبال همه‌پرسی دوم هستند به‌طورکلی برگزاری همه‌پرسی دیگر را رد کرد. نخست وزیر انگلیس به مزیت‌های کشورش ازجمله مجهز بودن به زبان بین‌المللی، اختلاف ساعت مناسب با دیگر نقاط جهان، دانشگاه‌های خوب و قدرت نرم این کشور، مدعی شد که بهترین روزهای این کشور هنوز در انتظار ماست. وی که گوشه چشمی هم به مواضع جدید آمریکا داشت، انگلیس را پرچم‌دار تجارت آزاد نامید و به اشتیاق جدیدی که در دنیا برای تجارت با لندن  وجود دارد اشاره کرد.این اظهارات در حالی مطرح می‌شود که در آستانه خروج رسمی انگلیس از اتحادیه اروپا، اوضاع اقتصادی این کشور دستخوش بحران‌های تازه‌ای شده است.تاکنون دو غول خودروسازی تویوتا و بی.ام.دبلیو از برنامه خود برای توقف کارخانه‌های فعال در انگلیس خبر داده‌اند. رئیس صندوق بین‌المللی پول (IMF) نیز در تازه‌ترین گزارش خود تصویر نگران‌کننده‌ای از پیامدهای منفی خروج انگلیس از اتحادیه اروپا ارائه و هشدار داد که برگزیت برای انگلیس ازهرجهت پرهزینه است.همزمان، هشدار بانک مرکزی انگلیس نسبت به کاهش شدید قیمت مسکن پس از برگزیت، بسیاری از رای‌دهندگان محافظه‌کار را که به‌طور سنتی مالکین هستند، نگران کرده است. بر اساس این گزارش، جانسون که قبل از بحرانی شدن اوضاع، این وضعیت را پیش‌بینی می‌کرد، تلاش دارد با سخنان احساسی و استفاده از ضعف نخست‌وزیر، اقبال خود برای رهبری حزب و پست نخست‌وزیری را آزمایش کند. نظرسنجی‌ها در داخل حزب محافظه‌کار هم نشان می‌دهد که جانسون در مقایسه با سایر اعضای این حزب از محبوبیت بالایی برای سکان‌داری این حزب برخوردار است. بااین‌حال بر اساس رویه سیاسی در انگلیس، انتخابات آینده پارلمانی در این کشور 4 سال دیگر برگزار خواهد شد.شبد**اروپام ** هـ ن **1010            "}