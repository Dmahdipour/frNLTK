{"onTitr":" کارشناس آموزشی :    ","titr":" تمرکز بر کتب درسی مانع مهارت‌آموزی دانش‌آموزان می‌شود","describe":" تهران- ایرنا- کارشناس حوزه آموزش و پرورش با اشاره به مهارت‌آموزی و حذف مشق شب در سال تحصیلی جدید، گفت: تمرکز بر کتاب‌های درسی مانع مهارت‌آموزی دانش‌آموزان می‌شود.", "text":"بر اساس تصمیم وزارت آموزش و پرورش در سال تحصیلی جدید مشق شب برای دانش‌آموزان پایه های اول تا سوم ابتدایی حذف و تکالیف مهارت‌محور جایگزین شده است.در مرحله اول، این برنامه در کلاس‌هایی که تراکم 16 تا 25 دانش‌آموز دارند اجرا خواهد شد به این نحو که بچه‌ها قرار است تکالیف خود را در مدرسه زیر نظر معلمان انجام دهند و ساعت‌های بیرون از مدرسه را صرف مهارت‌آموزی کنند.همچنین در سال تحصیلی فعلی، دو ساعت از آموزش در پایه‌های چهارم تا ششم ابتدایی و دوره اول متوسطه به فعالیت‌های مهارت‌محور اختصاص داده شده است.احسان اورنگیان روز جمعه در گفت‌وگو با خبرنگار حوزه آموزش ایرنا اظهار داشت: اکنون شرایط به گونه‌ای است که اگر با یک جوان دیپلم مصاحبه‌ای برای ورود به یک موسسه دولتی یا خصوصی بگذارید عملا هیچ مهارت اجتماعی فردی ندارد و حتی قادر به نوشتن یک درخواست و نامه اداری برای استخدام نیست.عضو سابق هیات علمی دانشگاه فرهنگیان تصریح کرد: بخشی از این ناکارآمدی به ارزشیابی پایانی و کنکور که بر سیستم آموزشی حاکم است، باز می‌گردد و موضوع دیگر این است که اگر یک معلم بخواهد مهارت‌آموزی را شروع کند آیا اولیا اجازه می‌دهند مهارت‌آموزی فرزندانشان در حالی که همچنان با نمره مانوس هستند در اولویت قرار گیرد؟وی با بیان اینکه ارزشیابی توصیفی با وجود گذشت چند سال هنوز برای خانواده جا نیفتاده و آنها از معلمان و اولیای مدارس نمره مطالبه می‌کنند، گفت: با توجه به اینکه از مدرسه صرفا تصور چند کلاس درس و دانش‌آموزانی پشت نیکمت را داریم با در اختیار گذاشتن دو ساعت آموزشی برای فعالیت‌های مهارت‌محور، معلمان باید چگونه عمل کنند؛ این ساعت را به سخنرانی یا بازی بگذرانند و یا اینکه در حیاط مدرسه به دانش‌آموزان اجازه دهند بازارچه محلی دایر کنند.مشاور یکی از مدارس استعدادهای درخشان در تهران ادامه داد: این اقدام از یک طرف، گلایه مدیر و از سوی دیگر نارضایتی معلمان ورزش را به دنبال دارد که چرا بخشی از حیاط به ایجاد بازارچه اختصاص داده شده است و دیگر معلمان نیز از به هم‌ریختگی کلاس‌های درس شکایت می‌کنند.اورنگیان اظهار داشت: نکته دیگر اینکه آیا معلمان آموزش کافی را در این زمینه دیده و دوره‌هایی را گذرانده‌اند و یا خود مهارت‌آموزی دانش‌آموزان را باور دارند؟کارشناس حوزه آموزش و پرورش در خصوص اینکه دانش‌آموزان در طرح تکالیف مهارت‌محور بیشتر چه مهارت‌هایی را باید بیاموزند، گفت: دانش‌آموزان باید مهارت اجتماعی شدن و هویت‌یابی را بیاموزند زیرا اکنون بچه‌ها نمی‌دانند که اگر پسر هستند چه نقشی را در آینده در اجتماع به عهده خواهند گرفت یا اینکه اگر دختر هستند جامعه چه انتظاراتی از آنها دارد.پیش از این نیز معاون آموزش ابتدایی وزارت آموزش و پرورش به خبرنگار ایرنا گفته بود: مهارت‌های اساسی که برای این دوره مدنظر است و در سند برنامه درسی ملی نیز ذکر شده شامل آداب و مهارت‌های زندگی، خودمدیریتی در اداره امور زندگی، آداب معاشرت، آداب معیشت، مدیریت زمان، مدیریت رفتارهای هیجانی وخودآگاهی، ارتباط موثر و مسئولیت‌پذیری، مهارت حفظ محیط زیست، مهارت مدیریت مالی و استفاده درست از منابع است.رضوان حکیم زاده همچنین تاکید کرده که این موارد امسال در دوره ابتدایی مبنای مهارت‌آموزی دانش‌آموزان قرار می‌گیرد تا دانش‌آموزان با دست‌ورزی و تمرین عملی و از طریق فعالیت‌هایی که تعیین می‌شود در کنار برنامه درسی در کلاس‌ها، این مهارت‌ها در آنها تقویت شود و بتوانند از آموخته‌های خود برای تعمیق یادگیری در کلاس درس هم استفاده کنند.وی با تاکید بر اینکه طیف متنوعی از مهارت‌ها وجود دارد و معلمان هم می‌وانند با خلاقیت این مهارت‌ها را به دانش‌آموزان ارائه کنند، یادآور شد: همچنین لازم است مهارت‌های پایه شغلی و کارآفرینی در دوره ابتدایی آموزش داده شود که این مهارت‌ها می تواند شامل فعالیت گروهی، تصمیم‌گیری حل مساله و مشارکت در مدیریت منابع باشد.عضو سابق هیات علمی دانشگاه فرهنگیان در ادامه در خصوص مولفه‌های موفقیت این طرح اظهار داشت: اگر نتوانیم تکالیف مهارت‌محور را به درستی ارائه دهیم، دانش‌آموز توانایی بیان اعتراض و نظرات خود به والدینش را نداشته باشد و نتواند ایرادهای فضای آموزشی را به مدیر گوشزد کند ضمن اینکه خانواده‌ها و مسئولان مدرسه تحمل انتقادات را نداشته باشند، این طرح موفق نخواهد بود.اورنگیان یادآور شد: ما باید مشخص کنیم که مهارت‌ها را از ابتدا چگونه آغاز کرده و در پایان دوره نیز به کجا می‌رسیم و ارزشیابی کمی و کیفی این مهارت‌ها باید به طور عینی تشریح شود.وی با اشاره به اینکه در برخی دوره‌های تحصیلی 14 عنوان درسی داریم حال آنکه در هیچ جای دنیا چنین چیزی مشاهده نمی‌شود، گفت: با این تعدد عناوین درسی به اقیانوسی با عمق یک سانتی‌متر تبدیل شده‌ایم که همه چیز را می‌دانیم اما در عین حال چیزی نمی‌دانیم؛ در شرایطی که در برخی نظام‌های آموزشی چهار یا پنج عنوان در نظر گرفته می‌شود و آموزش‌ها همراه با آزمایش و خارج از کلاس و مدرسه به دانش‌آموزان ارائه می‌شود.این کارشناس آموزشی با بیان اینکه چرا دانش‌آموزان دبیرستانی باید انتگرال بخوانند، کجای زندگی یک بچه با دانستن این مساله حل می شود، یادآور شد: وقتی علم و دانش قابلیت کاربردی شدن را نداشته باشد و صرفا مدرک‌گرایی بدون کسب مهارت مدنظر قرار گیرد به جایی نخواهیم رسید.اورنگیان گفت:علم باید توام با یک مهارت باشد و در کنار افزایش بار دانشی دانش‌آموزان باید از علوم تجربی نیز بهره بگیریم، علومی که بتواند کاربردهای زندگی را به بچه‌ها یاد دهد در غیر این صورت برای اکثر مردم سواد تا پنج دوره ابتدایی برای اداره روزمره زندگی کفایت می‌کند و بقیه سطوح تحصیلی چندان کاربردی ندارد.علمی**1883** 1055            "}