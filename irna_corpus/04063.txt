{"onTitr":"","titr":" خزانه داری آمریکا خواستار حفظ دسترسی ایران به سوئیفت شد","describe":" تهران – ایرنا – تارنمای «واشنگتن فری بیکن» نوشت: برخی مقام های دولت دونالد ترامپ رئیس جمهوری آمریکا تلاش می کنند تا دسترسی ایران به بازارهای مالی بین المللی را حفظ کنند.", "text":"به گزارش دوشنبه شب ایرنا، این تارنمای آمریکایی نوشت: مقام های ارشد وزارت خزانه داری دولت آمریکا از جمله مقام هایی که امیدوار به حفظ توافق هسته ای هستند تلاش می کنند تا ایران به سیستم بانکی سوئیفت متصل بماند. سوئیفت یک سیستم پولی بین المللی است که تراکنش های مالی فرامرزی از طریق آن انجام می شود.به گفته منابع آگاه، مقام های سوئیفت هفته گذشته در واشنگتن دیدارهایی با مقام های دولت آمریکا انجام دادند تا اطمینان حاصل کنند که ایران همچنان به سیستم بانکی بین المللی دسترسی خواهد داشت. منابع گفتند: درحالی که ترامپ و مقام های ارشد امنیت ملی در کاخ سفید مانند جان بولتون اعلام کرده اند که سوئیفت و اروپایی ها باید تعاملات بازرگانی خود را با ایران پایان دهند، گروهی از مقام های وزارت خزانه داری قاطعانه با این اقدام مخالفت هستند. این مساله در آستانه دور بعدی تحریم های آمریکا علیه ایران که چهارم نوامبر (13 آبان) اعمال می شود، به اختلافات شدید داخلی در دولت آمریکا دامن می زند.یک مقام آمریکایی که در حوزه ایران فعالیت می کند، اظهار داشت: ترامپ از دولت خواسته تا همه تحریم های دوره ریاست جمهوری باراک اوباما و برخی تحریم های دیگر باز گردانده شود زیرا این اقدام به معنای فشار حداکثری است.وی که خواست نامش فاش نشود، افزود: در دوره اوباما، سوئیفت به دلیل تهدیدهای ناشی از تحریم ها دسترسی ایران را قطع کرده بود. افرادی در دولت هستند که فکر می کنند، می توانند رئیس جمهوری را متقاعد کنند تا در مقابسه با اوباما موضع ضعیف تری در برابر ایران اتخاذ کند. این یک راهبرد جسورانه است. باید دید که آیا تلاش آنها جواب می دهد.برخی جزئیات این اختلاف های داخلی در دولت ترامپ توسط روزنامه واشنگتن پست افشا شده بود. این روزنامه از «استیو منوچین» وزیر خزانه داری به عنوان مقامی نام برد که پیشتاز تلاش ها برای حفظ دسترسی ایران به سیستم مالی بین المللی است.گفته می شود که سران کنگره آمریکا از این تلاش ها مطلع بوده و با آن مخالف هستند.سخنگویان «تد کروز» سناتور جمهوریخواه از تگزاس و «تام کاتن» سناتور جمهوریخواه ایالت آرکانزاس که هر دو مواضع ضدایرانی دارند، به واشنگتن فری بیکن گفتند که با وجود فشار برخی مقام های دولت ترامپ، کنگره با تلاش ها برای حفظ دسترسی مالی ایران همراه نخواهند شد.یک سخنگوی کاتن اظهار داشت: سوئیفت و اروپایی ها در نهایت باید از میان تجارت با آمریکا یا ایران یکی را انتخاب کنند.کروز و متحدان دیگر وی در سنا بارها به اروپایی ها و سران سوئیفت گفته اند که کنگره بدون تعلل هر نهاد و دولتی را که تحریم های آمریکا را نقض کند، تحریم خواهد کرد.واشنگتن فری بیکن از دو بانک «جی.پی مورگان» و «سیتی بانک» به عنوان دو عضو مهم سوئیفت که با اروپایی ها همراه هستند، نام برد. این تارنما سوم شهریور گزارش داده بود که این دو بانک آمریکایی راه خود را از ترامپ جدا کرده و با مقاومت در برابر تحریم های رئیس جمهوری آمریکا نشان داده اند که به تلاش های وی برای «قطع دسترسی ایران به بازارهای مالی بین المللی متعهد نخواهند بود».جی.پی مورگان بزرگترین بانک آمریکاست که دارایی های آن بیش از 2 تریلیون و 609 میلیارد دلار برآورد می شود. 'سیتی بانک' نیز سومین بانک آمریکا با دارایی هایی به ارزش 1.922 تریلیون دلار است. دفتر مرکزی هر دو بانک در نیویورک زادگاه ترامپ قرار دارد.یک مقام سابق آمریکایی که در حوزه تحریم فعالیت کرده و خواست نامش فاش نشود، اظهار داشت برخی تلاش می کنند تا دسترسی ایران به سوئیفت را حفظ کنند و بخش زیادی از تصمیم گیری در این زمینه در دست رئیس جمهوری است.دونالد ترامپ رئیس جمهوری آمریکا 18 اردیبهشت از برجام خارج شد که طرف های برجام به شدت با این تصمیم مخالفت کردند. دور نخست تحریم ها در 7 اوت 2018 (16 مرداد) مجددا اعمال شد که شامل ممنوعیت خرید دلار آمریکا توسط ایران و جلوگیری از داد و ستد طلا و دیگر فلزات گرانبها و خودرو بود. دومین دور تحریم ها که قرار است از 4 نوامبر 2018 (13 آبان) اجرایی شود در حوزه بانک و نفت و گاز قرار دارد.دور اول تحریم ها با تشدید تکاپوی اروپایی ها برای تدوین و ارائه یک بسته اقتصادی به ایران مواجه شد اما در آستانه دور دوم این تحریم ها مخالفت ها و مقاومت ها درخصوص اقدامات ترامپ به داخل آمریکا کشیده شده است.این درحالی است که اروپا سعی دارد تا چند هفته دیگری یک مکانیسم ویژه برای حفظ روابط تجاری با ایران ایجاد کند. «فدریکا موگرینی» مسئول سیاست خارجی اتحادیه اروپا گفته که مکانیسم ویژه برای ادامه همکاری اقتصادی با ایران تا «قبل از ماه نوامبر» آماده خواهد شد. این سیستم (SPV) Special Purpose Vehicle نام دارد و هدف از آن ادامه همکاری تجاری اتحادیه اروپا با ایران حتی با وجود تحریم های آمریکا است.خبرگزاری فرانسه نوشته بود که SPV همچون یک شرکت برای تسویه مالی تجارت با ایران به دور از حلقه های مالی متداول عمل می کند. به عنوان نمونه در این ساختار ایران می تواند به اسپانیا نفت بفروشد و اعتبار مالی لازم برای پرداخت به یک شرکت آلمانی را که به ایران کالا یا خدمات داده است تامین کند و پول از طریق خاک اروپا بین دو شرکت مبادله شود.روزنامه آمریکایی وال استریت ژورنال نیز گزارش داد: مکانیزم مالی جدید مورد بررسی اروپا برای کمک به ایران موجب تضعیف برتری مالی آمریکا و همچنین تسهیل فروش اقلام غذایی و دارویی به ایران خواهد شد.شبک**9423**1392            "}