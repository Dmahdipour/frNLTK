{"onTitr":" فوری / انتخاب رئیس جمهوری عراق؛    ","titr":" برهم صالح از رقیب خود پیشی گرفت","describe":" بغداد - ایرنا - با آغاز شمارش آرای نمایندگان پارلمان عراق برای انتخاب رئیس جمهوری جدید این کشور، برهم صالح با فاصله زیاد از رقیب اصلی خود 'فواد حسین' پیشی گرفته است.", "text":"گزارش ایرنا از صحن پارلمان عراق حاکی است در شمارش اولیه آرا تاکنون برهم صالح نامزد اتحادیه میهنی کردستان عراق با 171 رای از فواد حسین نامزد حزب دموکرات کردستان عراق با 90 رای  پیش است. با پایان شمارش آرا و عدم کسب دو سوم رای لازم (از 329 کرسی) برای پست ریاست جمهوری از سوی هیچکدام از نامزدها، انتخابات به دور دوم کشیده شد. هم اکنون رای گیری برای دور دوم در پارلمان عراق با حضور 235 نماینده آغاز شد و در این دور طبق قانون اساسی این کشور، هر نامزد که اکثریت نسبی آرا را کسب کند رئیس جمهوری جدید عراق خواهد بود. همزمان با رای گیری دور اول مسعود بارزانی رهبر حزب دموکرات کردستان عراق، در بیانیه ای شدید اللحن نسبت به شیوه انتخاب رئیس جمهوری در پارلمان اعتراض کرد و برخی از نزدیکان وی نیز هشدار دادند در صورتی که نتیجه مورد نظر آنها نباشد با رئیس جمهوری منتخب هیچگونه همکاری نخواهند داشت. در همین حال تلویزیون العهد نزدیک به جبهه مقاومت عراق نیز در خبری فوری به نقل از منابع خود اعلام کرد: برت مک کورگ فرستاده ویژه دونالد ترامپ رئیس جمهوری آمریکا برهم صالح را تحت فشار قرار داده است تا از دور دوم رقابت به نفع نامزد مورد نظر حزب دموکرات پاپس بکشد. از سوی دیگر رئیس دادگاه قانون اساسی عراق نیز دقایقی پیش وارد صحن مجلس شد تا در مراسم ادای سوگند رئیس جمهوری جدید این کشور که دقایقی دیگر مشخص خواهد شد، حضور داشته باشد.درهمین حال خبر می رسد که پنج نامزد ریاست جمهوری نسبت به نحوه برگزاری انتخابات امروز شکایت خود را تقدیم ریاست پارلمان کرده اند.از صحن علنی پارلمان عراق هم اکنون خبر رسید که فواد حسین از نامزدی انصراف داده است و بر این اساس برهم صالح سومین رئیس جمهوری عراق شد.  خاورم**380**            "}