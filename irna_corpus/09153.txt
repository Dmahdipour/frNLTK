{"onTitr":"","titr":" کاروان پیاده روی وارثان حماسه خونین اردهال راهی شد","describe":" کاشان- ایرنا- شمار زیادی از مردم دار المومنین در حرکتی نمادین در قالب کاروان پیاده عزاداران فین کاشان راهی مشهد اردهال شدند.", "text":"به گزارش ایرنا، کاروان پیاده عزاداران صبح روز پنجشنبه بر اساس سنتی دیرینه از فین کاشان برای برگزاری آیین سنتی مذهبی قالیشویان عازم مسیر 50 کیلومتری آستان مقدس امامزاده علی ابن محمد باقر (ع) شدند.هزاران نفر از مردم عزادار هر سال یک روز پیش از قالیشویان، سیاه پوش برای شرکت در آیین سوگواری فرستاده حضرت امام محمد باقر (ع) در سال 113 هجری قمری به این منطقه، راهی مشهد اردهال می شوند. امامزاده علی ابن محمد باقر (ع)، برادر حضرت امام صادق (ع) با دعوت مردم فین برای ترویج دین اسلام از سوی پدر بزرگوارشان به ایران ماموریت یافت که پس از سه سال تلاش سرانجام در جنگی نا برابر به همراه جمعی از یارانش در خطه اردهال کاشان شهید شد. شهادت علی ابن محمد باقر (ع) در روز 27 جمادی الثانی سال 116 هجری قمری برابر با ماه مهر 55 سال پس از واقعه کربلا رخ داد؛ از این رو آیین سنتی مذهبی قالیشویان هر سال در دومین جمعه مهرماه به میزبانی مشهد اردهال، محل شهادت این امامزاده بزرگوار با تشریفات خاصی برگزار می شود.صدها نفر از فین کاشان به یاد آن واقعه هر ساله چوب به دست، قالی مقدس را به عنوان نمادی از پیکر مثله شده فرزند امام پنجم (ع) از خادمین آستان این امامزاده والامقام تحویل گرفته و بر دوش خود حسین حسین گویان به طرف چشمه آبی می برند. عزاداران با پاشیدن آب و شستن قالی بصورت نمادین آن را در پناه چوب ها روی دست گرفته و با ندای یا حسین به سمت آستان بازمی گردانند و تحویل می دهند. آیین سنتی مذهبی قالیشویان از سوی یونسکو (سازمان علمی، فرهنگی و آموزشی ملل متحد) در فهرست میراث جهانی ناملموس به ثبت رسیده و تنها آیین در حال برگزاری بر اساس تاریخ هجری شمسی است.مشهد اردهال در 45 کیلومتری جنوب غربی کاشان قرار دارد.کاشان با جمعیت افزون بر 365 هزار نفر در فاصله 200 کیلومتری شمال اصفهان واقع است.  8123            "}