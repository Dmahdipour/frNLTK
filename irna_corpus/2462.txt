{"onTitr":"","titr":" ساخت رینگ های سایشی پمپ های سانتریفیوژ در پالایش گاز ایلام","describe":" ایلام - ایرنا - رئیس تعمیرات شرکت پالایش گاز ایلام از ساخت دستگاه تست لوله ها جهت مبدل های پوسته - لوله تا فشار60 بار خبر داد و گفت: ساخت رینگ های سایشی برای پمپ های سانتریفیوژ و ساخت دستگاه حک زن مکانیکی از دیگر کارهای انجام شده در این واحد است.", "text":"مسعود مرشدی روز چهارشنبه در گفت و گو با خبرنگار ایرنا افزود: ساخت دیفیوزر کوره واکنش، سیت های غیر متقارن جهت شیرهای آتش نشانی و پکیج تصفیه آمین از دیگر تولیدات این واحد کارگاهی است.وی اظهار داشت: ساخت کابین مخصوص حمل نفر جهت بازرسی دودکش زباله سوزهای گوگرد و ده ها مورد دیگر که کار طراحی و ساخت و راه اندازی آن به وسیله متخصصان این واحد انجام شده است که هم اکنون برای کمک به چرخه تولید پایدار گاز مورد استفاده قرار گرفته اند.  مرشدی تاکید کرد: به دلیل دارا بودن تجهیزات مدرن داخلی و استفاده از متخصصان بومی کارگاه پالایشگاه گاز ایلام قادر است در موارد خاص به شرکت های داخل استان همچون پتروشیمی ایلام و شرکت بهره برداری نفت و گاز غرب خدمات فنی و مهندسی ارایه کند.  وی کارگاه تعمیرات شرکت پالایش گاز ایلام را به عنوان یک واحد پشتیبان برای واحدهای تولید در بحث ساخت قطعات معرفی کرد و گفت: با توجه به بعد مسافت پالایشگاه از سایر مراکز صنعتی وجود این واحد فنی برای پالایش گاز استان از اهمیت فراوانی برخوردار است .  مرشدی افزود: این واحد در بحث خودکفایی و اقتصاد مقاومتی کارهای بسیار ارزنده و با اهمیتی را انجام و در بخش ساخت قطعات یدکی و ابزارهای مکانیکی و تجهیزات همواره پیشرو بوده است.  رئیس تعمیرات شرکت پالایش گاز ایلام یادآور شد: این کارگاه در سال حمایت از تولید و کالای داخلی برنامه های در دست اقدام دارد که در صورت اجرا هیچ نگرانی در تولید و بازسازی قطعات نخواهد داشت و حتی به شرکت های مرتبط نیز خدمات رسانی خواهد کرد.  وی اظهار داشت: کارگاه مرکزی شرکت پالایش گاز ایلام در سوله ای به ابعاد 6 هزار مترمربع  کار ساخت قطعات فنی و تعمیر تجهیزات و نیز پشتیبانی فنی از واحد های مختلف شرکت را انجام می دهد.به گزارش ایرنا، شرکت پالایش گاز ایلام با حفظ تولید پایدار تا پایان شهریورماه سال جاری 708 میلیون متر مکعب گاز تصفیه شده به خط سراسری گاز ارسال و بیش از 810 هزار بشکه میعانات گازی و بیش از 22 هزار تن گاز مایع خام تولید کرده است.7172/6119            "}