{"onTitr":" رئیس دانشگاه تربیت مدرس:    ","titr":" دوره تحصیلات تکمیلی فرصتی مناسب برای پیشرفت دانشجویان است","describe":" تهران- ایرنا- رئیس دانشگاه تربیت مدرس گفت: سرنوشت جوانان در دوران تحصیلات تکمیلی مشخص می شود، از این رو دانشجویان باید با امید از استعدادهای خود در راستای اعتلای زندگی استفاده کنند.", "text":"به گزارش گروه دانشگاه ایرنا، محمد تقی احمدی امروز(سه شنبه ) در گردهمایی دانشجویان ورودی جدید در دانشگاه تربیت مدرس ، درباره اهمیت دوره تحصیلات تکمیلی در پیشرفت جوانان اظهار کرد: بسیاری از دانشجویان در مقطع کارشناسی به دلیل شناخت محدود از رشته و دانشگاه محل تحصیل خود به دنبال تغییراتی جدید در زندگی و پیشرفت در آینده هستند، از  این رو در دوران تحصیلات تکمیلی با آگاهی وسیع تری نسبت به انتخاب رشته و دانشگاه اقدام می کنند.وی افزود: شخصیت، شناخت و آگاهی دانشجویان در دوران تحصیلات تکمیلی افزایش یافته پس بهتر است با کناره گیری از بدبینی و یأس در جهت ساخت آینده ای روشن قدم بردارند.رئیس دانشگاه تربیت مدرس با اشاره به توانمندی بالای ذهنی دانشجویان پذیرفته شده در دانشگاه تربیت مدرس، ادامه داد: دانشجویان این دانشگاه باید از قدرت ذهنی و جسمی خود برای پیشرفت علم و فناوری کشور استفاده کنند چرا که پیشرفت ایران مرهون فعالیت های علمی دانشجویان است.احمدی با اشاره به افزایش توانایی های علمی دانشجویان نسل جدید نسبت به گذشته، یادآورشد: از جوانان انتظار می رود با قدرت علمی و اسلامی خود در جهت کسب علم و طرح ایده های جدید همت گمارند.وی در ادامه با اشاره به افتخارات بزرگ علمی ایران در عرصه های بین المللی اظهار کرد: تمامی دنیا ایران را به عنوان کشوری صاحب هدف با دستاوردهای علمی بسیار می شناسند که با اتکا بر اخلاق و تفکر به جایگاه والایی رسیده است.احمدی گفت : دانشگاه تربیت مدرس در مقطع تحصیلات تکمیلی است و با کوشش استادان در حوزه پژوهش و تربیت دانشجویان کارآمد برای جامعه در مدت زمانی کمتر از 40سال به جایگاه دوم دانشگاهی کشور نائل شده است.احمدی افزود: تربیت مدرس دانشگاهی جامع است که در تمامی رشته ها دانشجو می پذیرد بنابراین به خوبی می تواند از این فرصت برای ایجاد رشته های بین رشته ای استفاده کند.وی با اشاره به اینکه نسبت استاد به دانشجو در دانشگاه تربیت مدرس یک به 13 است گفت: این نسبت در میان دانشگاه های تهران عددی بی نظیر محسوب می شود.رییس دانشگاه تربیت مدرس ضمن اعلام افزایش انجمن های دانشجویی در این دانشگاه، عنوان کرد: دانشجویان با همکاری در این انجمن ها به خوبی می توانند تجربه همکاری های مثبت تیمی، اجتماعی و تخصصی برای اشتغال در جامعه کسب کنند.**ن. م**1601**            "}