{"onTitr":" معاون حمایت و سلامت کمیته امداد:    ","titr":" یک میلیون و400 هزار سالمند تحت پوشش کمیته امداد هستند","describe":" قم- ایرنا- معاون حمایت و سلامت خانواده کمیته امداد امام خمینی(ره) گفت: هفت میلیون و 400 هزار سالمند در کشور وجود دارد که از این تعداد، یک میلیون و 400 هزار تَن از آنان تحت پوشش این نهاد می باشند.", "text":"به گزارش ایرنا، فاطمه رهبر روز سه شنبه در آیین تجلیل از سالمندان در مجتمع فرهنگی حضرت معصومه(س) قم، افزود: افراد بالای 60 سال سن را سالمند گویند و این قشر به اقتضای سن و شرایط جسمی، هزینه بیشتری نسبت به سایر اقشار دارند. وی با تاکید بر اینکه قوانین کشوری و کمیته امداد در راستای حمایت از سالمندان است، خاطرنشان کرد: مجلس شورای اسلامی با مشارکت وزارت بهداشت، درمان و آموزش پزشکی و وزارت تعاون، کار و رفاه اجتماعی باید قوانینی را تصویب نماید تا شرایط زندگی سالمندان بهبود یابد. وی با اشاره به کاهش زاد و ولد در کشور، بیان کرد: همانطور که رهبر معظم انقلاب تاکید نموده اند، دولت ها باید فکری برای این مساله داشته باشند، وگرنه در چند سال آینده ایران جزو کشورهای سالمند محسوب خواهد شد. رهبر گفت: اشتغال، تحصیل، مسکن و ازدواج از جمله مواردی است که باید برای جوانان مهیا تا رشد و بالندگی کشور با مشکل مواجه نشود. وی گفت: بیش از یک میلیون و 600 هزار خانوار در قالب سه میلیون تَن درسراسر کشور مستمری بگیر کمیته امداد می باشند. وی افزود: حدود 500 هزار خانوار با جمعیت یک میلیون تَن یک یا چند خدمت از کمیته امداد امام خمینی دریافت می کنند و همچنین حدود یک میلیون تَن نیز خدمات موردی می گیرند. رهبر ادامه داد: درحال حاضر جمعیتی حدود پنج میلیون تَن از کمیته امداد خدمت می گیرند. وی گفت: کمک معیشت افراد تحت پوشش کمیته امداد درسالجاری سه تا چهار برابر شده است و در حال حاضر خانواده پنج نفره حدود 6 میلیون و 900 هزار ریال مستمری دریافت می کند. وی افزود: کمک هزینه تحصیلی به دانش آموزان و دانشجویان، کمک هزینه درمان تکمیلی، هزینه اجازه منزل، خرید منزل، ساخت و ودیعه مسکن از جمله تسهیلاتی است که به مددجویان پرداخت می شود. رهبر اضافه کرد: تمام مددجویان بیمه حوادث هستند، مشاوره حقوقی، خانوادگی، قضایی و ارائه وام های کارگشایی، اشتغال، کمک هزینه جهیزیه و معافیت از سربازی در موارد خاص از دیگر خدماتی است که توسط کمیته امداد ارائه می گردد. وی با اشاره به محدودیت منابع کمیته امداد، گفت: این نهاد به تنهایی نمی تواند مشکلات قشر تحت پوشش را حل نماید و دستگاه های دیگر باید آن را یاری نمایند تا مشکلات به حداقل برسد. رهبر همچنین با اشاره به احادیث مختلفی از امامان معصوم پیرامون جایگاه سالمندان، گفت: دین اسلام علاوه بر تاکید نسبت به احسان والدین، جایگاه مهمی نیز برای سالمندان درخانواده قائل است. آیین تجلیل از سالمندان استانهای البرز، اصفهان، مرکزی، تهران، سمنان و قم در مجتمع فرهنگی تربیتی حضرت معصومه(س)امروز  آغاز و تا سه روز ادامه دارد، برنامه های مختلفی برای سالمندان دعوت شده به این آیین در نظر گرفته شده است. ** مدیرکل کمیته امداد امام خمینی(ره) قم دراین آیین گفت: در این استان 36 هزار تَن تحت پوشش این نهاد هستند که 14 هزار تَن آنان سالمندان بالای 60 سال می باشند.اکبر میرشکار با بیان این که نباید فعالیت کمیته امداد باعث شود از توجه به سالمند غافل شویم، افزود: مددکاران کمیته امداد هر سه ماه یکبار برای سرکشی و مددکاری سالمندان و ارائه خدمات ویژه در حوزه درمان و نشاط و معیشت اقدام می کنند و برنامه ریزی های خوبی در این زمینه صورت گرفته است.در حال حاضر 20 هزار و 703 خانوار معادل 2.7 درصد جمعیت استان قم زیر پوشش کمیته امداد هستند که از این تعداد، 15 هزار و 60 خانوار معادل 1.9 درصد جمعیت قم مستمری بگیر بوده و سایر خانوارها نیز از خدمات تک یا چند خدمتی امداد مثل درمان، فرهنگی و اشتغال بهره مند می شوند. 96 درصد از خانواده های زیر پوشش ساکن شهر و چهار درصد ساکن روستا هستند؛ تعداد خانواده های زن سرپرست خانوار 14 هزار و 106 خانوار، یک هزار و 824 یتیم، چهار هزار دانش آموز و 684 دانشجو زیر پوشش این نهاد هستند.سال گذشته یک هزار و 270 میلیارد ریال برای 20 هزار و 703 خانواده زیر پوشش کمیته امداد در قم هزینه شده است که از این مبلغ، 900 میلیارد ریال کمک بلاعوض از جمله مستمری و 370 میلیارد ریال نیز تسهیلات قرض الحسنه بوده است.طبق آخرین سرشماری عمومی نفوس و مسکن سال 95، 99 هزار و 454 سالمند در قم زندگی می کنند./2085/ 6133/            "}