{"onTitr":"","titr":" عضو تیم ملی دو و میدانی: حمایت از ورزشکاران معلول، مقطعی است","describe":" اصفهان - ایرنا - ملی پوش اصفهانی دو و میدانی معلولان ایران گفت: حمایت برخی مسوولان از ورزشکاران معلول تنها به شکل مقطعی است و این امر به حال ورزش و ورزشکاران مفید نیست.", "text":"علیرضا مختاری همامی روز سه شنبه در گفت و گو با ایرنا تصریح کرد: تداوم حمایت ها  اهمیت دارد با این وجود برخی مسوولان فقط در برنامه های اعزام ورزشکاران یا پس از بازگشت آنها از میادین حضور می یابند و در بقیه ایام توجهی به ورزشکاران نمی کنند و حتی دیده شده که افراد مدال آور و افتخارآفرین برای میهن، به فراموشی سپرده می شوند.این پرتابگر وزنه و دیسک گفت: از مدیران و مسوولان ملی و استانی انتظار داریم به ورزشکاران بویژه ملی پوشان بیشتر بها دهند و با برگزاری نشست های مشترک، مشکلات آنان را دریابند.مختاری همامی اضافه کرد: مدیران ورزشی استانی و شهری نیز باید به دغدغه های ورزشکاران توجه کنند تا امکان پیشرفت و توسعه از جامعه ورزشی رنگ نبازد. عضو تیم ملی دو و میدانی معلولان ایران با اشاره به مسابقات پارآسیایی 2018 جاکارتا ادامه داد: در این آوردگاه در ماده پرتاب دیسک و پرتاب وزنه شرکت می کنم و حریفانی از ژاپن، عربستان، هند، سوریه و چین، حریفان خارجی اصلی من به شمار می روند که بطور حتم با پشت سر گذاشتن تمرینات مستمر، با آمادگی بالا در این رقابت ها حاضر خواهم شد.این پرتابگر دیسک و وزنه در باره تاثیر آب و هوای شرجی جاکارتا بر کار او تصریح کرد: تجربه نشان داده که در آب و هوای مرطوب عملکرد بهتری دارم و رطوبت زیاد خللی در عملکردم نخواهد داشت.وی پی در پی بودن مسابقاتش در جاکارتا را یک چالش یاد کرد و گفت: عصر روز هفدهم و صبح هجدهم مهر دو مسابقه متوالی در پرتاب دیسک و پرتاب وزنه خواهم داشت و همین موضوع تا حد زیادی کار را سخت خواهد کرد، اما با این حال برای کسب موفقیت تلاش می کنم.ملی پوش اصفهانی دو و میدانی معلولان ایران در عین حال با ابراز خرسندی از برگزاری اردوهای آماده سازی غیرمتمرکز یادآور شد: هر ورزشکار در شهر خود با مربی تخصصی تمرین می کرد و این نوع آماده سازی کاملا سودبخش و مفید بود.وی به اهمیت تجهیز و نوسازی پیست های دو و میدانی نیز اشاره کرد و گفت: ورزشگاه انقلاب اصفهان به عنوان یکی از کانون های اصلی این رشته در استان، وضعیت خوبی ندارد.سومین دوره بازی های پاراآسیایی به میزبانی جاکارتا اندونزی چهاردهم تا بیست و سوم مهر سالجاری برگزار می شود و از ایران در مجموع 136 ورزشکار در بخش مردان و 73 ورزشکار در بخش زنان به میدان خواهند رفت.6027/6020            "}