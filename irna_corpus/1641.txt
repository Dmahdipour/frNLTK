{"onTitr":" فرمانده انتظامی :    ","titr":" بیش از 3 تُن مواد مخدر در قم کشف شده است","describe":" قم - ایرنا - فرمانده انتظامی قم با بیان این که سال  96 و طی شش ماه گذشته پرشتاب در جهت مبارزه با مواد مخدر بوده است، گفت: در ابتدای امسال تاکنون بیش از 3 تن انواع مواد مخدر در استان با همکاری نهادهای مرتبط کشف شده است.", "text":"به گزارش ایرنا، سردار عبدالرضا آقاخانی عصر چهارشنبه در مراسم اِمحای یک هزار و 700 کیلوگرم انواع مواد مخدر در استان قم اظهار کرد: یکی از پلیدی ها و زشتی های موجود در جامعه همین مساله مواد مخدر است، از این رو دولت نیز در جهت مقابله با سوادگران مرگ در این عرصه مصمم می باشد و به عنوان یک اولویت ویژه محسوب شده است.  وی گفت: نیروی انتظامی در راه مبارزه با مواد مخدر در سطح کشور بیش از 3 هزار و 800 شهید تقدیم نظام جمهوری اسلامی ایران کرده که از این تعداد 16 شهید برای استان قم است و به برکت خون این شهیدان، امروز منسجم تر از گذشته در مبارزه با مواد مخدر برنامه ریزی شده است. فرمانده انتظامی استان قم با اشاره به سخنان رهبر معظم انقلاب اسلامی در این زمینه خاطرنشان کرد: مبارزه با مواد مخدر و مقابله با سوداگران مرگ، حضور در خط مقابله با استکبار جهانی است.  وی با بیان این که دشمن با تمام قوا، امکانات و تجهیزات با اشاعه مواد مخدر برای مقابله با نسل جوان به میدان آمده است، افزود: برخورد با شبکه ها و باندهای مافیایی مواد مخدر، توزیع کنندگان خُرد مواد مخدر، مصرف کنندگان و معتادان ولگرد از اولویت های ناجاست. وی تاکید کرد: در استان قم با محوریت شورای هماهنگی مبارزه با مواد مخدر، انسجام و وحدت در این زمینه وجود دارد و در زمینه دستگیری معتادان و توزیع کنندگان 15 درصد افزایش، برخورد با معتادان ولگرد 30 درصد افزایش و در کشف انواع مواد مخدر 44 درصد افزایش داشته ایم. آقاخانی اظهار کرد: 15 باند مواد مخدر در سال جاری منهدم شده اند که در مجموع مبارزه با مواد مخدر به عنوان اولویت همه دستگاه ها به ویژه دستگاه عضو شورای مذکور وجود دارد.    ** دبیر شورای هماهنگی مبارزه با مواد مخدر قم نیز در این آیین، با تبریک هفته نیروی انتظامی و تقدیر از زحمات سبزپوشان ناجا به ویژه در عرصه مبارزه با مواد مخدر گفت: این کشفیات گوشه ای از فعالیت های کمیته مقابله با عرضه مواد مخدر استان است که در این زمینه نهادهای گوناگون تلاش کرده اند.   ابوالفضل شریفی خاطرنشان کرد: در مهرماه سال گذشته نیز یک هزار و 800 کیلوگرم انواع مواد مخدر در همین مکان امحا شد.   این مراسم از سوی پلیس مبارزه با مواد مخدر فرماندهی انتظامی  و دبیرخانه شورای هماهنگی مبارزه با مواد مخدر استان  در انتهای بلوار زائر با حضور سید مهدی صادقی استاندار و جمعی از مسئولان استان قم برگزار شد.سیزدهم تا نوزدهم مهرماه به عنوان هفته ناجا نامگذاری و «پلیس مقتدر، امین مردم» به عنوان شعار این هفته انتخاب شده است. بیش از 70 برنامه اجتماعی، فرهنگی، انتظامی، ترافیکی و غیره طی این هفته در استان قم اجرا شد.   7406/ 6133/            "}