{"onTitr":" با حضور معاون وزیر صنعت    ","titr":" مدیرعامل فولاد مبارکه اصفهان معرفی شد","describe":" اصفهان- ایرنا- مدیرعامل جدید شرکت فولاد مبارکه اصفهان در مراسمی با حضور معاون وزیر صنعت، معدن و تجارت و رئیس هیأت عامل ایمیدرو معرفی شد.", "text":"به گزارش ایرنا، مدیرعامل سابق فولاد مبارکه روز سه شنبه در این مراسم گفت: فولاد مبارکه تاکنون سهم 50 درصدی خود در میزان تولید فولاد کشور را حفظ کرده و طبق برنامه پیش رفته است. بهرام سبحانی اظهار داشت: رضایت کارکنان فولاد مبارکه از 67 درصد در سال 93 به 72 درصد در سال 96 رسیده و ضریب تکرار حوادث در 6 ماهه سال 97 از میانگین جهانی پایین‌تر رفته است که امیدواریم به صفر برسد.  وی با بیان این که روند تولید فولاد خام در فولاد مبارکه از سال 92 تاکنون بیش از 30 درصد افزایش یافته است، افزود: با توجه به ورود بخش خصوصی به صنعت فولاد، اولویت پنج سال اخیر مجتمع مبارکه تولید محصولات کیفی است تا وابستگی‌ها قطع شود. سبحانی تأکید کرد: در سال‌های اخیر هفت هزار و 300 میلیارد تومان در مجتمع مبارکه سرمایه‌گذاری شد که نتیجه آن افزایش اشتغال و توسعه صنعت فولاد کشور بود. مدیرعامل سابق فولاد مبارکه گفت: خشک شدن زاینده‌رود فاجعه است و فولاد مبارکه در راستای مسئولیت‌های اجتماعی خود، قراردادی با وزارت نیرو برای پرداخت هزینه‌های تونل و سد سوم کوهرنگ برای تأمین آب مورد نیاز شهر اصفهان منعقد کرده است. وی با بیان این که قرار است 200 میلیون مترمکعب آب از بندرعباس به اصفهان منتقل شود، گفت: تاکنون 10 هزار میلیارد تومان برای این پروژه سرمایه‌گذاری شده اما نیازمند مساعدت صندوق توسعه ملی و مدیریت استان اصفهان است.  ***'کارایی، سلامت و شفافیت'، سه اولویت کاری مدیریت جدید فولاد مبارکه *** مدیرعامل جدید شرکت فولاد مبارکه نیز در این مراسم گفت: در سایه یک تلاش مضاعف با توجه به کیفیت، کمیت، سلامت و شفافیت بتوانیم فولاد مبارکه را توسعه دهیم. حمیدرضا عظیمیان افزود: سه فاکتور کارایی، سلامت و شفافیت در اولویت کاری فولاد مبارکه قرار دارد. وی افزود: باید در فولاد مبارکه به مسائل معیشتی پرسنل فولاد توجه ویژه داشت زیرا تورم‌های ناخواسته‌ای به مردم ایران بخصوص کارمندان و کارگران تحمیل شده است. وی اضافه کرد: در فولاد مبارکه ملزم به تعامل سازنده با مقامات استان و کشور هستیم تا همپوشانی و هم‌افزایی به وجود آید.  عظیمیان گفت: همه برنامه‌های جاری فولاد مبارکه ادامه‌دار خواهد بود و هیچ برنامه‌ای متوقف نمی‌شود. به گزارش ایرنا، آیین تودیع و معارفه مدیرعامل فولاد مبارکه اصفهان با حضور مهدی کرباسیان معاون وزیر صنعت، معدن و تجارت و رئیس هیأت عامل ایمیدرو، اعضای هیات مدیره فولاد مبارکه و کارگران این شرکت برگزار شد.در این مراسم از زحمات بهرام سبحانی مدیرعامل پیشین فولاد مبارکه، قدردانی و حمیدرضا عظیمیان به عنوان مدیرعامل جدید این مجتمع صنعتی معرفی شد. فولاد مبارکه، بزرگترین مجتمع صنعتی کشور و بزرگترین تولیدکننده فولاد تخت در خاورمیانه است. این مجتمع فولادی با سهم بیش از 50 درصدی در تولید فولاد کشور دارای ارزش فعلی 200 هزار میلیارد ریال است. شرکت فولاد مبارکه با داشتن حدود 12 میلیون تُن ظرفیت آهن اسفنجی بزرگترین تولیدکننده آهن اسفنجی در جهان محسوب می شود. مجتمع فولاد مبارکه واقع در 75 کیلومتری جنوب غرب اصفهان دارای 35 کیلومتر مربع وسعت و 17 کیلومتر مربع سالن تولید است. 7150 /6027            "}