{"onTitr":" فرماندار:    ","titr":" آنتن دهی تلفن همراه در روستاهای تکاب ضعیف است","describe":" مهاباد- ایرنا- فرماندار تکاب با اشاره به اختلال موجود در شبکه تلفن همراه برخی از روستاهای این شهرستان، گفت: آنتن دهی تلفن همراه در مناطق روستایی این شهرستان ضعیف است.", "text":"به گزارش ایرنا، علی مکرمی روزجمعه در بازدید از روستای 'گوگردچی' بخش تخت سلیمان تکاب افزود: در بسیاری از روستاهای تکاب کوهستانی بودن منطقه موجب اختلال و کمبود امکانات ارتباطی در شبکه تلفن ثابت و تلفن همراه شده است.وی با بیان اینکه بسیاری از روستاها و محورهای مواصلاتی تکاب از مهمترین مناطق آذربایجان غربی است که تحت پوشش شبکه تلفن همراه قرار ندارد، ادامه داد: مشکل مخابرات و آنتن دهی ضعیف تلفن همراه در بیشتر روستاهای شهرستان به ویژه روستاهای بخش تخت سلیمان بسیار جدی و مشهود است و ضعف های اساسی در این مورد وجود دارد. مکرمی با اشاره به اینکه در برخی روستاهای تکاب خدمات تلفن ثابت نیز ارائه نمی شود، اضافه کرد: کمبود امکانات مخابراتی در روستاها موجب بروز مشکلات برای روستائیان شده و سطح ارائه خدمات در این زمینه مطلوب نیست و باید کار اساسی برای ارتقای ارتباطات مخابراتی در روستاهای تکاب انجام شود.وی گفت: توسعه مخابراتی و آنتن دهی تلفن همراه در روستاهای این شهرستان را با جدیت از مرکز استان و تهران پیگیری می کنیم و امیدواریم مدیران استانی نیز برای حل مشکل ارتباط تلفن همراه در روستاهای تکاب نگاه ویژه داشته باشند.فرماندار تکاب بیان کرد: همچنین وضعیت راه دسترسی به روستاها به عنوان مهمترین مشکل روستائیان در اولویت رسیدگی قرار دارد.مکرمی گفت: تا بهبود وضعیت زیرساخت های روستایی پیگیر حل مشکلات و رفع کمبودها هستیم.وی با اشاره به موقعیت جغرافیایی روستای دورافتاده 'گوگردچی' تکاب افزود: این روستا به دلیل قرار گرفتن در حاشیه سد ساروق و بروز برخی مشکلات از جمله نداشتن راه دسترسی بین مزارع و محدودیت های کشاورزی نیازمند رسیدگی و توجه بیشتر است و در این زمینه روسای ادارات با جدیت به دنبال بهبود وضعیت روستا باشند و جهاد کشاورزی نیز برای توسعه بخش کشاورزی در این روستا تمهیدات ویژه ای در نظر بگیرد.به گزارش ایرنا تکاب با 81 هزار نفر جمعیت جنوبی ترین شهر آذربایجان غربی است که 36 هزار نفر از جمعیت آن در 100 روستا سکونت دارند.7514/3072            "}