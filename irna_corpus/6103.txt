{"onTitr":"","titr":" زنگ انضباط اجتماعی در مدارس مهاباد نواخته شد","describe":" مهاباد- ایرنا- همزمان با سومین روز از هفته نیروی انتظامی زنگ انضباط اجتماعی به صورت نمادین در مدرسه معلم مهاباد نواخته شد.", "text":"به گزارش ایرنا، امام جمعه مهاباد روز یکشنبه در این آیین با گرامیداشت هفته نیروی انتظامی اظهار داشت: امنیت و آسایش حاکم بر جامعه بزرگترین پشتوانه نظام جمهوری اسلامی است. ماموستا ملاقادر سهرابی افزود: نظم و جامعه پذیری باید از همان دوران کودکی در فرزندان نهادینه شده و برای فرهنگ پذیری و قانون مداری در جامعه از همان سنین کودکی اقدام شود.وی بیان کرد: توجه به تعلیم چگونه زندگی کردن در جامعه مانند تعلیم و تربیت علمی نقش موثری در تربیت نسلی قانون پذیر دارد و در این راستا اکنون در کنار تعالیم علوم مختلف شاهد شعور بالای همراهی دانش آموزان با نهادهای امنیتی جامعه هستیم.ماموستا سهرابی ادامه داد: همت بالای مردم و پشتوانه نیروهای نظامی، انتظامی و امنیتی باعث شده است تا دشمنان با وجود توطئه های بیشمار نتوانند به امنیت خوبی که در جامعه ما حاکم است، خدشه ای وارد کنند. امام جمعه مهاباد اظهار داشت: امروز امنیت زمینه ساز توسعه و پیشرفت بوده و در این بین احساس امنیت از خود امنیت بالاتر و تاثیرگذارتر است. وی با اشاره به دستاوردهای نظام جمهوری اسلامی در بخش های مختلف علمی، اقتصادی و نظامی تصریح کرد: این دستاوردهای ارزنده موجب شده است تا نظام جمهوری اسلامی ایران به الگویی برای تمامی کشورهای منطقه تبدیل شود. فرمانده انتظامی مهاباد نیز گفت: هر یک از شهروندان در برقراری امنیت دارای نقش تاثیرگذاری هستند زیرا امنیت پایدار نیاز به مشارکت همه اقشار جامعه دارد. سرهنگ رضا ظهیریان اضافه کرد: خوشبختانه نیروی انتظامی در فراز و نشیب های پیش رو امتحان خود را پس داده اند و هم اکنون از جایگاه خوبی در سطح کشور برخوردار است که برای ادامه راه نیاز به مشارکت و همکاری مردم دارد. وی ادامه داد: برای ایجاد امنیت پایدار باید تلاش شود تا بحث امنیت در جامعه نهادینه شود و همگان خود را در برقراری امنیت سهیم بدانند. سرهنگ ظهیریان با اشاره به نقش معلمان و دانش آموزان در پیشبرد اهداف عالیه نیروی انتظامی افزود: معلمان با نهادینه کردن فرهنگ در مسیر آموزش و دانش آموزان با شناخت فرهنگ صحیح در کنار هم می توانند انضباط اجتماعی را در جامعه برقرار کرده و در این زمینه با پلیس همکاری کنند. وی خطاب به دانش آموزان گفت: شما دانش آموزان پشتوانه های نظام جمهوری اسلامی هستید و باید تلاش کنید تا با دانش اندوزی خود در حفظ نظام و احیای علم و دانش کشور گام بردارید.فرمانده انتظامی مهاباد یادآور شد: نیروی انتظامی با اقتدار کامل به صورت شبانه روزی برای برقراری نظم، امنیت و آسایش مردم تلاش می کند. سرهنگ ظهیریان همچنین گفت: امروز برقراری امنیت نیاز به مشارکت دارد و دانش آموزان با حفظ مقررات و نظم اجتماعی در ایجاد این امنیت می توانند تاثیرگذار باشند. وی افزود: برای ما باعث افتخار است که بتوانیم با ایجاد امنیت در جامعه موجبات رضایت الهی و مردم را فراهم کنیم.به گزارش ایرنا، قرائت پیام مشترک مدیرکل آموزش و پرورش و فرماندهی انتظامی آذربایجان غربی از دیگر برنامه های اجرایی در این مراسم بود. 13 تا 19 مهرماه هر سال به عنوان هفته نیروی انتظامی در کشور نامگذاری شده است.9903/6185/3072            "}