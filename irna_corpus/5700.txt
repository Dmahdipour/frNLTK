{"onTitr":"","titr":" 47 هزار مترمربع از معابر روستایی دیواندره آسفالت می شود","describe":" سنندج - ایرنا - رئیس بنیاد مسکن انقلاب اسلامی دیواندره گفت: امسال47 هزار متر مربع از معابر روستایی این شهرستان با 67 هزار تُن آسفالت به ارزش یک میلیارد و 675 میلیون تومان بهسازی و روکش می شود.", "text":"محمدصدیق رمضانی روز یکشنبه در گفت و گو با خبرنگار ایرنا اظهار داشت: اعتبار مورد نیاز برای آسفالت معابر روستاهای این شهرستان از محل اعتبارات بنیاد مسکن تامین و هزینه می شود.وی همکاری و استقبال مردم در اجرای طرح های هادی روستایی را مهم دانست و افزود: اجرای طرح هادی روستاهایی که بیش از 50 درصد پیشرفت فیزیکی دارند، در اولویت است.رمضانی تاکید کرد: 13 طرح هادی در روستاهای قلعه روتله، ظفرآباد، باغچله، کلکان، گورباباعلی، یوزباشکندی، کسنزان، ابراهیم آباد، نساره سفلی، زکی بیگ سفلی، قلعه جقه سفلی، قجر و بابارار هم اکنون در حال اجرا است.رئیس بنیاد مسکن انقلاب اسلامی دیواندره به اجرای سنگ فرش معابر روستایی در قالب طرح های هادی نیز اشاره کرد و یادآور شد: سنگ فرش معابر روستاهای گلانه، زاغه سفلا، کلکان، گورباباعلی، یوزباشکندی، کسنزان، قلعه روتله، ابراهیم آباد، قلعه جقه، ذکی بیک در حال انجام است که برخی از آنها به بهره برداری نیز رسیده است.وی اضافه کرد: تاکنون برای سنگ فرش معابر روستایی یک میلیارد و 300 میلیون تومان  از محل اعتبارات بنیاد مسکن هزینه شده است.رمضانی با اشاره به اهداف مورد نظر در اجرای طرح های عمران روستایی گفت: ایجاد زمینه توسعه و عمران روستاها با توجه به شرایط فرهنگی، اقتصادی و اجتماعی، تامین عادلانه امکانات از طریق ایجاد تسهیلات اجتماعی، تولیدی و رفاهی، هدایت وضعیت فیزیکی روستاها و ایجاد تسهیلات لازم برای بهبود مسکن روستاییان و خدمات محیط زیستی و عمومی از جمله اهداف این طرح ها است.وی با توجه به استقبال مردم برای سند دار کردن منازل مسکونی روستایی افزود: سهمیه شهرستان دیواندره در سال جاری پنج هزار و 97 جلد سند بود که پرونده برای 370 واحد مسکونی تشکیل و برای صدور سند به ثبت اسناد و املاک شهرستان ارسال شده است.رئیس بنیاد مسکن دیواندره در خصوص مقاوم سازی واحدهای مسکونی روستایی اظهار داشت: چهار هزار و 990 نفر برای تسهیلات مقاوم سازی روستایی به بانک ها معرفی شده اند که برای چهار هزار و 523 نفر قرارداد بسته شده و در حال انجام ساخت و ساز هستند.وی تاکید کرد: توجه جدی به محلات آسیب پذیر و بافت فرسوده ضروری است و همه موظف هستیم در خصوص حل مشکلات روستاها تلاش کنیم.شهرستان دیواندره با 80 هزار نفر در 85 کیلومتری جنوب غربی سنندج مرکز استان کردستان واقع شده و 173 روستا دارد.7353/9102            "}