{"onTitr":"","titr":" روسیه و مصادره منافع مشترک - بهرام امیراحمدیان*","describe":" روسیه در خلاء بوجود آمده از حضور آمریکا در خاورمیانه قصد آن دارد که با ورود به این منطقه جای پای اتحاد شوروی را در منطقه خاورمیانه دنبال کند؛ اما نه روسیه، اتحاد جماهیر شوروی است و نه خاورمیانه، خاورمیانه دوره جنگ سرد.", "text":"اکنون مناسبات اقتصادی جایگاه ویژه قدرت در خاورمیانه را تعاملی کرده و ساختار اقتصادی اغلب کشورهای مهم خاورمیانه را نفت و مناسبات اقتصادی تشکیل می دهد. نزدیکی ترکیه به عنوان یکی از اعضای ناتو به روسیه به دلیل نیازهای متقابل دو کشور به انرژی است، روسیه با صادرات گاز به ترکیه ارز دریافت می کند و ترکیه با صادرات کالا بهای نفت را تسویه می کند؛ پس هر دو کشور به هم نیاز متقابل اقتصادی دارند. روسیه برای حضور در خاورمیانه بویژه در حوزه خلیج فارس کالایی برای عرضه ندارد زیرا این کشورها خود صادر کننده نفت و مواد خام هستند همان کالاهایی که روسیه صادر می کند چرا که این کشور به جز تسلیحات نظامی، نیروگاهی، هوا - فضا و تکنولوژی هسته ای محصول صنعتی دیگری ندارد که بتواند از طریق آن نیاز جامعه یا مصرف کننده نهایی که خانوار باشد، را در بر بگیرد.روسیه با ایران روابط نزدیکی دارد اما در بازار مصرفی ایران هیچ کالای روسی را نمی توان یافت. اکنون که ایالات متحده در عرصه اقیانوس آرام حضور دارد در کنار هم پیمانان خود در عرصه اقیانوس آرام شمالی و مرکزی(دریای چین جنوبی و جزایر مورد مناقشه اسپراتلی) و تنگه استراتژیک مالاکا و اقیانوس آرام جنوبی از جمله استرالیا و نیوزیلند امکان ترک تازی حتی برای چین نمی خواهد در اختیار بگذارد. روسیه با مناقشه با ژاپن بر سر جزایر کوریل و چین با کشورهای مدعی مالکیت جزایر اسپراتلی منطقه ای به نام حلقه آتش بوجود می آورند. روسیه این بار به جای رویارویی با ناتو در غرب که ناتو قصد محاصره و در برگیری روسیه را دارد و مانند جنگ سرد می خواهد جلو پیشروی روسیه را بگیرد توجه خود را به شرق دور معطوف کرده است تا بدین ترتیب به غرب اخطار دهد که در شرق هم حضور قدرتمند دارد. با این حال، روسیه به سبب بزرگی عرصه عملیاتی با 17 میلیون کیلومتر مربع مساحت و با در ازای 12 هزار کیلومتر فاصله بین شرق و غرب قلمرو خود، ضعف ژئواستراتژیک دارد و نیازمند ارتشی پر تعداد و قدرتمند است. جغرافیای روسیه به او تحمیل می کند که ارتشی قدرتمند داشته باشد، روسیه 54 هزار کیلومتر مرز دارد که حدود 22 هزار کیلومتر آن زمینی است. کنترل این مرز طولانی نیازمند نیروی زمینی مرزبان قدرتمندی است، برای مدیریت نظامی این سرزمین هزینه های هنگفتی لازم است. مرزهای دریایی روسیه در گذشته در اقیانوس منجمد شمالی غیر قابل نفوذ و سدی دفاعی بود اما با گرم شدن کره زمین و آب شدن یخ های این اقیانوس اکنون این مرزها اگرچه برای کشتیرانی و بهره برداری از نفت مناسب خواهد بود اما حضور دولت های دیگر را هم امکان پذیر ساخته و نیاز روسیه به نگهداری از مرزها را افزایش داده است؛ جاده ابریشم یخی چینی هم از این مسیر می گذرد.روسیه چندی پیش با مانور 'استوک 2018' به دنبال پاسخ به این مسائل بود با این وجود نمی توان نادیده گرفت که روسیه از نظر نظامی و داشتن سلاح های هسته ای بر غرب تفوق دارد ولی نگهداری این زرادخانه مخرب، هزینه و ریسک بالایی هم با خود بدنبال خواهد داشت.بنابراین روسیه از نظر غرب یک قدرت غیرقابل اطمینان با سلاح های غیر متعارف است، در جنگ سرد نیز غرب نمی خواست با شوروی رویارویی مستقیم داشته باشد، اکنون بزعم غرب سلاح های غیر متعارف در روسیه در دست دولت روسیه به ریاست پوتین به عنوان یک دولت غیر متعارف است چرا که خاک کشورهای دیگر از جمله گرجستان و اوکراین را اشغال نظامی کرده است.دولت هایی که روسیه تمامیت ارضی آنها را در هنگام شناسایی رسمی در مجمع عمومی سازمان ملل برای شناسایی و عضویت در سازمان ملل به رسمیت شناخته است. اکنون غرب از رویارویی نظامی با روسیه اجتناب می کند ولی با افزایش هزینه نظامی خود روسیه را وادار به برقراری توازن استراتژیک می کند. ایالات متحده به تنهایی 720 میلیارد دلار برای سال جاری بودجه نظامی تصویب کرده است حال آنکه تولید ناخالص داخلی روسیه 1500 میلیارد و ایالات متحده به تنهایی 19000 میلیارد دلار است. به سخنی دیگر، اگر روسیه بخواهد فقط با ایالات متحده به توازن استراتژیک برسد باید 50 درصد تولید ناخالص داخلی خود را صرف بودجه نظامی کند. در این صورت، بودجه های جاری و عمرانی روسیه تحت تاثیر قرار می گیرد و کاهش می یابد و محدویت در جامعه ایجاد می شود. بنابر این روسیه ناگزیر به تفوق تسلیحاتی دست می زند و هر از گاهی سلاح های مخربتر و پیچیده تر معرفی می کند و مانورهای این چنینی برگزار می کند. بی شک لازمه برگزاری چنین رزمایش هایی اختصاص بودجه های بیشتر است که سهم آن در تولید ناخالص داخلی زیاد می شود، پس روسیه باید نفت بیشتری بفروشد و مواد خام و فلزات و چوب بیشتری صادر کند. بی جهت نیست که روسیه مجبور می شود در برابر درخواست آمریکا برای افزایش صادرات نفت جهت خنثی سازی اثرات کاهش نفت ایران در افزایش قیمت نفت پاسخ مثبت دهد و ما در ایران از این موضوع شگفت زده شویم.باید یادآور شد که ایران نباید از روسیه انتظار پشتیبانی داشته باشد. در محیط بین المللی این پوتین است که صحنه عملیات نظامی سوریه را مدیریت می کند و فرمانده نظامی نیروهای مسلح در این کشورِ خاورمیانه است.اسرائیل با هماهنگی پوتین منافع خود را در صحنه عملیاتی هماهنگ می کند و قرارگاه های نظامی سوریه و ایران مستقر در جنوب و در نزدیکی بلندی های جولان را به عقب نشینی وادار می سازد. جمهوری اسلامی ایران به عنوان یک قدرت منطقه ای با همکاری با روسیه و ترکیه موفق به برقراری ثبات در سوریه شده و با همکاری با نیروهای عراقی و سوری فتنه داعش را از سر مردم منطقه کوتاه کرده است. روسیه باید بداند که تکروی ها و مصادره به مطلوب سیاست صحنه عملیاتی سوریه به نفع خود، مورد اعتراض بوده و افکار عمومی ایران از روسیه ناخرسند است.روسیه البته مانند بسیاری دیگر از کشورها در صحنه روابط بین الملل بدنبال منافع خود است ولی روسیه بدنبال کسب حداکثر منافع برای خود و حداقل برای دوستان از جمله ایران است. اگرچه این بازی برد- برد است ولی روسیه نشان داده است که منافع دوستان را مصادره می کند و سهم کمی برای دوستان باقی می گذارد. همراهی روسیه با غرب برای جایگزنی با نفت ایران در صورت تحریم، موجب انتقاد شدید مردم ایران است هر چند روسیه نشان داده که به افکار عمومی دیگر کشورها از جمله کشورهای دوست توجهی نمی کند و هر آنچه در راستای منافع ملی خود مناسبتر است، بر می گزیند. ممکن است در ایران با فشارهای افکار عمومی دولت ناگزیر به بازنگری در روابط خود با روسیه شود. ایران کشوری است که 40 سال در تحریم های آمریکا بوده و این بار نیز توانایی مقابله با این نوع تحریم ها را خواهد داشت. پس از تحریم روسیه از سوی غرب در پی اشغال نظامی شبه جزیره کریمه متعلق به حاکمیت ملی اوکراین، روسها از ایرانی ها تقاضا کردند که تجربیات خود در رابطه با دور زدن تحریم های غرب را در اختیارشان قرار دهند؛ یک مثل ایرانی می گوید: زمستان می رود ولی روسیاهی به ذغال می ماند.------ *استاد دانشکده‌ مطالعات جهان دانشگاه تهران            "}