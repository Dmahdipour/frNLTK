{"onTitr":"","titr":" مجلس با الحاق ایران به CFT موافقت کرد","describe":" تهران - ایرنا - نمایندگان مجلس شورای اسلامی با الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) پس از ساعت ها بحث موافقت کردند.", "text":"به گزارش خبرنگار پارلمانی ایرنا، مجلسی ها امروز - یکشنبه - به بررسی لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) پرداختند و با 143 رای موافق با الحاق ایران به این کنوانسیون موافقت کردند. در این رای گیری از مجموع 271 نماینده حاضر در جلسه، 120 نماینده رای مخالف و پنج نماینده رای ممتنع دادند. این لایحه شامل یک مقدمه، 28 ماده و یک پیوست است که جمهوری اسلامی ایران الحاق به کنوانسیون بین المللی مقابله با تامین مالی تروریسم را با شروطی پذیرفت. درماده واحده این لایحه آمده است به دولت جمهوری اسلامی ایران اجازه داده می شود کنوانسیون بین المللی مقابله با تامین مالی تروریسم مشتمل بر یک مقدمه، 28 ماده و یک پیوست را با اعمال شروط زیر پذیرفته و سند ذیربط را مطابقه مقررات تبصره این ماده نزد امین اسناد توزیع کند. دولت موظف است به محض آگاهی نسبت به اعتراض احتمالی سایر اطراف متعاهد گزارشی جهت اتخاذ تصمیم مقتضی به مجلس تقدیم کند. 1- دولت جمهوری اسلامی ایران به موجب جز الف بند 2 ماده 2 کنوانسیون اعلام می کند که مفاد آن دسته از کنوانسیون ها و پروتکل های مندرج در پیوست کنوانسیون که به عضویت آن ها در نیامده است را به عنوان بخشی از کنوانسیون تلقی نمی کند و الزام آور شدن مفاد ماده 23 در خصوص اصلاح فهرست موافقت نامه های منضم به کنوانسیون برای جمهوری اسلامی ایران منوط به اصول 77 و 125 قانون اساسی است. 2- جمهوری اسلامی ایران با نظر به اصول و هنجارهای حقوق بین الملل تا حین پذیرش کنوانسیون از جمله کنوانسیون 1999 سازمان کنفرانس اسلامی و قطعنامه های مرتبط ملل متحد ازجمله قطعنامه 2625و 1514، تعریف عمل تروریستی را مشتمل بر مبارزات مشروع مردمی علیه از جمله سلطه استعماری و اشغال خارجی نمی داند و نسبت به اطراف متعاهدی که قلمرو عمل تروریستی را مستند به زیر بند (ب) بند یک ماده 2 کنوانسیون مشتمل بر این مبارزات می دانند، تنها در حدود پیش گفته، متعهد می داند و اعلام می دارد ماده 6 کنوانسیون ارتباطی به این حق ندارد. این مبارزات فارغ از انگیزه آن مجاز و مشروع است و اعمال تروریستی به هر انگیزه ای ممنوع است. 3- موضوع بند یک ماده 24 کنوانسیون در خصوص جمهوری اسلامی منوط به رعایت اصل 139 قانونی اساسی است و بند 2 ماده 7 کنوانسیون و موضوع ماده 17 کنوانسیون در چارچوب قوانین داخلی اعمال خواهد شد. 4- صلاحیت مقرر در بند 5 ماده 9 کنوانسیون برای کمیته بین المللی صلیب سرخ تنها در چارچوب اسناد حقوق بشردوستانه لازم الااجرا برای جمهوری اسلامی ایران، پذیرفته می شود. 5- مفاد کنوانسیون در موارد تعارض با قانون اساسی جمهوری اسلامی ایران لازم الرعایه نمی باشد. 6- الحاق جمهوری اسلامی ایران به کنوانسیون به معنای شناسایی و برقراری ارتباط با رژیم اشغالگر صهیونیستی نیست. 7- دولت جمهوری اسلامی ایران در راستای بند 4 ماده 11 کنوانسیون تنها صلاحیت کشور محل وقوع جرم را به منظور استرداد مجرمین محرز تلقی می کند. در تبصره آن نیز آمده است: دولت صرفا پس از خارج شدن جمهوری اسلامی ایران در لیست سیاه گروه ویژه اقدام مالی (FATF)، می تواند سند الحاق را نزد امین اسناد تودیع کند. محمد جواد ظریف وزیر امور خارجه به عنوان نماینده دولت در این جلسه به دفاع از لایحه CFT پرداخت. رای گیری این لایحه به صورت مخفی بود.  ** آغاز رسیدگی به لایحه CFT و جلسه غیرعلنینمایندگان مجلس شورای اسلامی صبح امروز - یکشنبه - بررسی لایحه الحاق ایران به کنوانسیون مبارزه با تامین مالی تروریسم را آغاز کردند. در جلسه امروز محمد جواد ظریف وزیر امور خارجه، حجت الاسلام علوی وزیر اطلاعات، رحمت الله اکرمی سرپرست وزارت امور اقتصاد، همتی رییس کل بانک مرکزی، لعیا جنیدی معاون حقوقی رییس جمهور ، سید عباس عراقچی، بهروز کمالوندی حضور دارند.نمایندگان در جلسه غیر علنی صبح امروز کمیسیون امنیت ملی و سیاست خارجی مجلس که در صحن مجلس برگزار شد، لایحه CFT را بررسی کردند.در این جلسه لعیا جنیدی معاون حقوقی رییس جمهوری توضیحاتی در مورد این لایحه به نمایندگان ارائه کرد.** مخالفت با رای گیری علنی برای لایحه CFT نمایندگان مجلس شورای اسلامی با رای گیری علنی برای لایحه الحاق دولت جمهوری اسلامی ایران به کنوانسیون مبارزه با تامین مالی تروریسم (CFT ) مخالفت کردند.«علی لاریجانی» در ابتدای جلسه علنی امروز - یکشنبه - مجلس گفت: 40 نماینده در نامه ای و 18 نماینده دیگر در نامه ای دیگر خواهان رای گیری علنی برای لایحه CFT شده اند که در صورتی نمایندگان به این درخواست رای دهند، نام نمایندگان موافق و مخالف این لایحه اعلام می شود.در این رای گیری از مجموع 264 نماینده حاضر در جلسه 111 نماینده به این درخواست رای مخالف دادند، همچنین رای 117 نماینده موافق و رای 17 نماینده ممتنع بود، از این رو رای گیری به صورت مخفی انجام می شد.نعمتی : ملحق نشدن به CFT بهانه جدی به دشمنان می دهدسخنگوی هیات رییسه مجلس گفت: ملحق نشدن جمهوری اسلامی ایران به کنوانسیون مبارزه با تامین مالی تروریسم( CFT) بهانه جدی به دشمنان می دهد چراکه آنان به دنبال این هستند که ما در این لایحه عضو نشویم و دوباره اقدامات خود را علیه ایران آغاز کنند.«بهروز نعمتی» به عنوان نخستین موافق لایحه CFT اظهارداشت: منافع ملی ایجاب می کند ما بهانه ای به دست دشمنان ندهیم، امروز دشمنان به دنبال بهانه هستند و عضو نشدن کشور در این کنوانسیون در CFT این بهانه را به آنان می دهد.وی اظهار داشت: عدم عضویت ما در CFT بهانه جدی به دشمنان خصوصا آمریکا و رژیم صهیونیستی می دهد، آنها سالیان سال به دنبال این بوده اند که ما را محکوم کنند.نماینده مردم تهران در مجلس یادآور شد: سالیان سال کشور به بهانه هایی هزینه هایی را داده اند، این لایحه باید در دولت های نهم و دهم تصویب می شد، زیرا ما سالیان سال است که هزینه داده ایم ولی الحاق ایران به این کنوانسیون در آن زمان انجام نشد.نماینده مردم تهران در مجلس افزود: شرایط امروز کشور را نگاه کنید، امروز دوستان و کشورهایی که همراه ما هستند اعلام کرده اند اگر عضویت در CFT را نپذیریم حتی نمی توانند یک سنت با ما مبادله داشته باشند.نعمتی گفت: در روزهای اخیر شاهد بودیم که عده ای از مراجع عظام تقلید هزینه می کنند و از آنان مایه می گذارند و می گویند آنان مخالف هستند، شما که پیش مراجع می روید این را هم بگویید که مراجع تقلید فقط پاسخ سوال شما را می دهند نه این که به صورت کلی بیان کنند، این که برخی ها نظراتی را در مورد مراجع القا می کنند صحیح و خداپسندانه نیست.** بلوای نمایندگان جبهه پایداری در مجلس  شماری از نمایندگان عضو جبهه پایداری که مخالف تصویب لایحه CFT هستند با تجمع مقابل جایگاه هیات رییسه مجلس هنگام سخنرانی موافقان این لایحه سعی در ایجاد جنجال و متشنج کردن فضای مجلس را دارند که در این بین نقوی حسینی با رییس مجلس شورای اسلامی به درگیری لفظی پرداخت.     تعدادی از اعضای فراکسیون ولایی از نمایندگان تندرو جبهه پایداری با در دست داشتن پلاکاردهایی از آغاز جلسه علنی امروز(یکشنبه) مجلس مقابل جایگاه هیات رییسه تجمع و فضا را ملتهب کردند. حسینعلی حاجی دلیگانی نماینده شاهین شهر، ناصری نژاد نماینده شادگان، علیرضا سلیمی نماینده محلات ، سید حسین نقوی حسینی و برخی دیگر از اعضای این فراکسیون در ایجاد نا آرامی فضای درون مجلس مشارکت دارند. سید حسین نقوی حسینی عضو فراکسیون ولایی و از مخالفان لایحه CFT با علی لاریجانی رییس مجلس شورای اسلامی به درگیری لفظی پرداخت که این درگیری حواشی زیادی در پی داشت. نقوی حسینی نماینده ورامین وعضو فراکسیون ولایی مجلس که به عنوان دومین مخالف این لایحه پشت تریبون مجلس قرار گرفت خطاب به نمایندگان گفته است برجام هیچ دستاوردی نداشت مگر این نبود که در 20 دقیقه برجام تصویب شد نگذارید که برای این لایحه هم این اتفاق بیافتد. دراین زمان علی لاریجانی رییس مجلس خطاب به او گفت: اصلا این طور نبوده که شما می گویید، ما چهار ساعت در مورد این برجام بررسی کردیم و سپس آن را تصویب کردیم. نقوی حسینی از نمایندگان تندرو و عضو جبهه پایداری در واکنش به رییس مجلس گفت : این جور که می گویید نیست، شما حتی نمی گذارید ما اخطار دهیم، این چه وضع اداره مجلس است. لاریجانی نیز در پاسخ به وی گفت: شما خلاف می گویید، به مشروح مذاکرات مراجعه کنید آن وقت متوجه می شوید که در برجام چه اتفاقی افتاد. عضو جبهه پایداری ادامه داد : من از صبح بارها خواستم اخطار دهم ولی شما نمی گذارید، این چه وضعی است. درحالی که نقوی حسینی عضو جبهه پایداری فریاد می زد، جمعی از اعضای فراکسیون ولایی به سمت وی رفته و از او خواستند سخنرانی خود را ادامه دهد. مجتبی ذوالنوری، نصرالله پژمان فر، محسن کوهکن، حسینعلی حاجی دلیگانی، جواد کریمی قدوسی از نمایندگان تندرو جبهه پایداری خردادماه سال جاری هنگام بررسی لایحه مبارزه با تامین مالی تروریسم با گستراندن طومارهای طویلی در جایگاه هیات رییسه و صحن علنی مجلس فضای پارلمان را متشنج و متلهب کرده بودند. **دهقان: با نام مبارزه با تروریسم قصد فلج کردن کشور را دارندنایب رییس فراکسیون نمایندگان ولایی مجلس گفت: عده ای با نام مبارزه با تروریسم و تصویب لایحه CFT قصد دارند کشور را فلج کنند و به ما ضربه بزنند.«محمد دهقان» در جلسه علنی امروز - یکشنبه - مجلس در موافقت با لایحه الحاق دولت جمهوری اسلامی ایران به کنوانسیون مبارزه با تامین مالی تروریسم(CFT) افزود: امروز در شرایط جنگ اقتصادی به سر می بریم، در این تردیدی نیست که آمریکا باوجود همه وعده هایش فقط تلاش کرده برای ما مشکلاتی را ایجاد کند.وی تصریح کرد: آیا درشرایط جنگ اقتصادی ما باید شاگرد خوب کلاس باشیم و هر چه گفتند، عمل کنیم یا خیر؟ از ابتدای انقلاب ما در تحریم بودیم، حتی در آن زمان هم برای ورود اسلحه به داخل کشور نمی توانستیم به صورت رسمی اقدامی انجام دهیم.نماینده طرقبه و شاندیز در مجلس شورای اسلامی خاطرنشان کرد: ما در سال های 90 و 91 هم تحریم آمریکا، اتحادیه اروپا و شورای امنیت سازمان ملل بودیم و این تحریم ها را داشتیم.دهقان ادامه داد: عده ای می گویند لایحه CFT را لبنان هم پذیرفته است، حرف ما این است که هزاران حزب الله و غیرحزب الله فدای جمهوری اسلامی ایران، تا جمهوری اسلامی نباشد حزب الله هم نیست.وی همچنین گفت: آنها ایران را هدف قرار دادند تا کشور را در تنگنای اقتصادی قرار دهند، همانطور که در دوسال گذشته هم با ساده اندیشی آقایان همین کار را کردند و کشور را تنگنا قرار دادند.وی اضافه کرد: چرا سوال نمی کنید چطور دلار به 19 هزار تومان رسید و یکشنبه گذشته 12 هزار تومان شد، علت این است که آقایان الزامات FATF را اجرا کردند. نایب رییس فراکسیون نمایندگان ولایی مجلس به کاهش قیمت دلار در کشور اشاره کرد و اظهارداشت : شورای هماهنگی سران قوا واردات دلار را آغاز کرد. این باعث شد که دلال ها دلارهایی را که خریده بودند در بازار عرضه کنند.** لاریجانی متن نامه رهبرانقلاب را درمورد CFT قرائت کرد  رییس مجلس شورای اسلامی در ادامه بررسی لایحه CFT متن استفساریه و پاسخ رهبر معظم انقلاب اسلامی را قرائت کرد، در این نامه آمده است: با بررسی این لوایح در مجلس مخالفتی ندارم .    علی لاریجانی در جلسه علنی روز یکشنبه مجلس متن پاسخ حضرت آیت الله خامنه ای که بوسیله سید علی اصغر حجازی به وی ابلاغ شده بود را به شرح زیر قرائت کرد: «جناب آقای دکتر لاریجانی رییس محترم مجلس با سلام تحیت در پی استفساریه تلفنی جنابعالی نسبت به مخالف و عدم مخالفت مقام معظم رهبری مدظله العالی با بررسی لوایح چهارگانه و کنوانسیون ها در مجلس شورای اسلامی، به دنبال فرمایشان معظم له در دیدار با نمایندگان، مقام معظم رهبری فرمودند: 'آنچه که من در دیدار با نمایندگان راجع به لوایح چهارگانه و کنوانسیون ها گفتم مربوط به اصل کنوانسیون ها بود، نه کنوانسیون خاص. لذا با بررسی این لوایح در مجلس مخالفتی ندارم تا مسیر قانونی خود را طی کند. تدبیر فوق قبلا در زمان استفسار به طور شفاهی به جنابعالی ابلاغ شده بود.'» ** نقوی حسینی: عضویت در CFT مشکلاتی را حل نمی کند  سخنگوی فراکسیون نمایندگان ولایی مجلس گفت: عضویت ایران در کنوانسیون مبارزه با تامین مالی تروریسم نه تنها مشکلی از کشور را حل نمی کند بلکه به مشکلات می افزاید.    «سید حسین نقوی حسینی» در ادامه جلسه علنی امروز - یکشنبه - مجلس به عنوان مخالف با لایحه CFT با بیان این که در آستانه تصمیم مهمی درکشور هستیم که به منافع ملی و راهبرد آینده کشور بستگی دارد، افزود: بحث‌های روزها و ماه‌های گذشته نشان می‌دهد موضوع مهمی مطرح است، رهبر معظم انقلاب مختصات آن را فرمودند و بیان کردند که در اتاق فکر استکبار جهانی این مباحث مطرح می‌شود و نمی‌دانیم سروته آن دست چه کسی است. وی گفت: ما مباحث را منطقی و آرام می‌گوییم بحث منافع ملی مطرح است و دعوای جناحی نداریم و آرزوی ما هم موفقیت دولت است، اما به سوالات پاسخ دهید تا فریبکاری نشده و بحث‌های گذشته تکرار نشود. سخنگوی فراکسیون نمایندگان ولایی مجلس با طرح این سوال که ما از عضویت در این کنوانسیون چه می‌خواهیم و چه مشکلی با آن حل می‌شود، ادامه داد: موسسات مالی و پولی قبلی با ما کار نکردند و نمی‌کنند، ما راه‌های زیادی برای حل این مشکل رفتیم اما مشکل حل نشد، چرا مردم را می‌ترسانید و می‌گویید که اگر عضو کنوانسیون نشویم پروژه‌هایشان در شهرستان اجرا نمی‌شود، کالاهای اساسی نمی‌آید و مردم گرسنه می‌مانند، چرا دروغ می‌گویید. نقوی حسینی افزود: با مردم روراست باشید، پشت همین میکروفن گفتند اگر برجام تصویب شود آب آشامیدنی، اشتغال و مشکل مالی و پولی و گرفتاری حل می‌شود، اما گرفتاری‌ها همه از برجام است. وی تصریح کرد: مگر همین برجام را 20 دقیقه‌ای در مجلس شورای اسلامی تصویب نکردید؟ ** ظریف: مجلس در برابر تصمیمی تاریخی قرار گرفته استوزیر امور خارجه گفت: امروز مجلس در برابر تصمیم تاریخی قرار گرفته و در برابر وجدان عمومی بر اساس مصالح ملت تصمیم اتخاذ خواهد کرد و بهانه های بعدی را از امریکا می گیرد.محمد جواد ظریف در جلسه بررسی لایحه الحاق ایران به مبارزه با تامین مالی تروریسم گفت: ما توانسته ایم همانطور که مقام معظم رهبری در فرمایشات اخیرشان فرمودند با شکست دادن تحریم ها آمریکا را شکست بدهیم. وزیر امور خارجه افزود: ما بارها با مقاومت مردم و با تدبیر، آمریکایی ها را شکست دادیم، این بار هم با درایت و با همراهی و همدلی آمریکا را شکست خواهیم داد. تحریم های آمریکا علیه مردم بزرگ ایران حتما شکست خواهند خورد.وی تصریح کرد: شکست تحریم ها نیازمند همراهی و همدلی همه مردم و نیازمند رعایت مصالح ملی خارج از نگرانی های جناحی است. ظریف اضافه کرد: در دو هفته گذشته انزوای ایالات متحده آمریکا در سازمان ملل متحد به نمایش گذاشته شد، رییس جمهوری آمریکا در مجمع عمومی نتوانست جامعه بین المللی را علیه جمهوری اسلامی ایران بسیج کند، رییس جمهوری آمریکا با سو استفاده از ریاستش بر شورای امنیت که تمام شد نه تنها نتوانست شورای امنیت را به ابزاری برای اعمال فشارعلیه ایران تبدیل کند بلکه جلسه شورای امنیت تبدیل به یک جلسه محاکمه سیاست های یکجانبه گرایانه آمریکا شد.رییس دستگاه دیپلماسی افزود: اینها همه از برکات درایت مردم، درایت مقام معظم رهبری تصمیم مجلس شورای اسلامی و پیگری برجام بود.وی یادآورشد: برجام توانست سیاست های آمریکا را در دنیا منزوی کند. برجام توانست حقانیت مردم ایران را به دنیا نشان دهد، برجام توانست رژیم جنایتکار صهیونیستی و نتانیاهو را در دنیا رسوا کند، در حدی که اتهامات وی در جلسات مختلف به استهزا کشیده شد.ظریف گفت: اینها همه از توفیقات مردم بزرگ ایران، از توفیقات شما نمایندگان محترم مجلس برای رسیدگی به خواست های مردم است.وزیر امور خارجه ادامه داد: امروز مجلس در برابر تصمیم تاریخی قرا رفته است ما با برجام توانسیم یک رشته از بهانه های آمریکا و صهیونیستها را از آنها بیریم. برجام اگر به نفع ایران نبود آمریکا از ان خارج نمی شد و نتانیاهو از روز اول اعلام نمی کرد یک تنه و تنها در برار برجام ایستاده ایم.وی تصریح کرد برجام توفیق این ملت بود توفیق ملت را تبدیل به ضعف ملت نکنیم لوایحی که برابر مجلس قرار گرفته و مجلس با درایت تصویب کرده امروز هم در برابر وجدان عمومی بر اساس مصالح مجلس تصمیم خواهد گرفت بهانه های بعدی را از امریکا می گیرد.وزیر امور خارجه گفت: لوایحی است که تاکنون امریکا به همین بهانه ها مانع معاملات ما شده است و نکاتی است که به خاطر اینها به همین بهانه ها امرکیائی ها توانسته اند فشار بیاورند واجازه معاملات مالی ندهند. ظریف افزود: بعضی دوستان از قول من نکته ای را مطرح کردند که مایل هستم یکبار دیگر هم اینجا تاکید کنم نه بنده و نه آقای رییس جمهوری نمی توانیم تضمیمن بدهیم که با پیوستن به این لایحه عدم حمایت مالی از تروریسم مشکلات ما حل خواهد شد، اما می توانیم تضمین دهیم که با نپیوستن به این لایحه امریکا بهانه مهمی را برای افزایش مشکلات ما پیدا خواهد کرد. وی ادامه داد: جمهوری اسلامی در شرایط دشوار با نگرش دقیق و بررسی جدی در محافل رسمی سیاسی و امنیتی تلاش کرده بهانه های امریکا را بگیرد و هم تلاش کرده زمینه ای برای مداخلات امریکا فراهم نکند. وزیر امور خارجه اظهارداشت: شورای عالی امینت ملی در دبیرخانه ساعت ها برای بررسی این چهار لایحه زمان گذاشت، علاوه براینکه دوستان در مجلس در کمیسیون ها و ما در دولت فرصت های زیادی را برای بررسی گذاشتیم. ظریف گفت: شورای عالی امنیت ملی و دبیرخانه موارد مختلف این کنوانسیون را بررسی کردند وبرای اینکه احتمال هرگونه ضرری را از این کنوانسیون رفع کنند، حق شرط هایی را قائل شدند که این حق شرط ها بسیار مهم است. وی افزود: دوستان گفتند ممکن است حق شرط های ما را نپذیرند، اشکال ندارد، حق شرط ارائه می شود و برخی نمی پذیرند واین به معنی این نیست که حق شرط باطل است و در همین موضوع مخالفت با نام گذاری گروه های آزادی بخش به عنوان تروریست اکثر کشورهای منطقه ما حق شرطی مشابه ما گذاشته اند و گرچه برخی کشورها با این حق شرط مخالفت کرده اند اما به این معنی نبوده است که حق شرط از درجه اعتبار ساقط شده است. وزیر امور خارجه اضافه کرد: دوستان مقررات بین المللی در مورد حق شرط را مطالعه کنند و خواهند دید که با یک مخالفت ویا چندین مخالفت این حق شرط ها از درجه اعتبار ساقط نمی شود. ظریف گفت: بسیاری از مقررات و مصوبات ما از جمله لایحه کنوانسیون حقوق کودک و لایحه مناطق دریایی جمهوری اسلامی ایران با مخالفت های متعددی مواجه شده است، کشورهای متعددی براین قوانین ما ایراد گرفتند اما آیا اینها از درجه اعتبار ساقط شده، نشده و حق شرط ما برای ما محترم خواهد بود و برای جمهوری اسلامی خط خودش را مشخص خواهد کرد ودیگران هم می توانند به این حق شرط ما اعتراض کنند. وی افزود: دوستان توجه داشته باشند به اینکه ما چه حدودی از اختیارات داریم و دیگران چه حدودی دارند و آثار آن چه خواهد بود، من اطمینان می دهم که ممکن است برخی ها ایراد بگیرند اما از نظر حقوقی حق شرط ما برای ما موجه و محترم است واین حق مجلس شورای اسلامی است، برای تصویب کنوانسیون همانطور که مخبر کمیسیون قرائت کردند، شروطی را تعیین کند و این شروط به عنوان شرط های جمهوری اسلامی ایران الحاق خواهد شد. وزیر امور خارجه گفت: دوستان عزیر برخی مشکلات را مطرح کردند، برای اینکه اطمینان پیدا کنند از رییس بانک مرکزی سئوال کردم گران وارزان شدن ارز هیچ ارتباطی به اف ای تی اف نداشته است. ظریف افزود: بر اساس قانون پولشویی هم در زمانی که ورود ارز ممنوع شد و هم اکنون که ارز آزاد شده گفته شده با رعایت مقررات پولشویی لذا دوستان ما مردم را نسبت به برخی مسایل که دلایل دیگری دارد و مشکلات دیگری دارد و برخی از این برخی مشکلات ذکر شده وبرخی از آنها در آینده مشخص خواهد شد، اشاره به اف ای تی اف نفرمایند. وی ادامه داد: اف ای تی اف ارتباطی با اینها ندارد، اما اف ای تی اف ارتباط مستقیم دارد با بسته شدن حساب دانشجویان ایرانی، بازرگانان ایران و در عدم امکان پرداخت به ایران. این موارد ارتباطات مستقیم است و ممکن است دلایل دیگری هم داشته باشد، ممکن است خباثت های امریکا و فشارهای آمریکا هم دلیل باشد که حتما هست. وزیر امور خارجه گفت: اما اف ای تی اف یکی از مهمترین مشکلاتی است که حتی دوستان ما نیز درباره آن می گویند. چینی ها که دیگر مشکلی با ایران ندارند، چین از نظر مواضع بین المللی مواضعی بسیار شبیه به جمهوری اسلامی دارد. ظریف افزود: روسیه وچین شریک راهبردی جمهوری اسلامی ایران هستند و ما توافق جامع همکاری های راهبردی با چین داریم و با روسیه شریک راهبردی هستیم و اما رییس بانک مرکزی روسیه سه روز پیش به دکتر همتی گفته بدون افی ای تی اف نمی توانیم کار شما را انجام دهیم، چینی ها هم گفته اند بدون اف ای تی اف نمی توانیم کارهای شما را انجام دهیم.**سخنگوی کمیسیون امنیت ملی مجلس: حق شرط را می‌توانیم به این کنوانسیون تحمیل کنیم علی نجفی خوشرودی سخنگوی کمیسیون امنیت ملی مجلس در این جلسه  گزارش این کمیسیون را درمورد بررسی لایحه CFT قرائت کرد و گفت: از نظر دولت ایران مبارزات مشروع مردمی علیه سلطه کشورها بیگانه در راستای حق تعیین سرنوشت به رسمیت شناخته شده و در چارچوب اعمال تروریستی مندرج در ماده دو کنوانسیون نیست. وی در مورد شروط ایران برای پیوستن به این لایحه افزود: براساس این شروط دولت جمهوری اسلامی ایران مجاز است احراز صلاحیت ماده 7 کنوانسیون را به امین اسناد اعلام کند و هرگونه تغییر در صلاحیت‌های یاد شده با تایید قوه قضاییه مورد اقدام قرار می‌گیرد. وی ادامه داد: دولت می تواند در موارد موردی ارجاع به داوری بین المللی را با رعایت مقررات داخلی انجام دهد، الحاق ایران به پیوستن این کنوانسیون به معنای به رسمیت شناختن رژیم صهیونیستی نیست. نجقی خوشرودی گفت: لایحه الحاق دولت به کنوانسیون مبارزه با تروریسم دو بار در تاریخ‌های 29 مرداد و 3 مهر سال جاری به کمیسیون امنیت ارجاع داده شد. وی ضمن تشکر از موافقان و مخالفان این لایحه اظهار داشت: این مسئله به صورت مفصل در مجلس مورد بررسی قرار گرفت، از ساعت 6:30 صبح امروز نیز جلسه مبسوطی داشتیم و همه همکاران نظراتشان را بیان کردند. نجفی خوشرودی یادآور شد: به جز دو سه کشور همه کشورهای جهان به این کنوانسیون ملحق شده‌اند، ابعاد این مسئله از منظر حقوق بین‌الملل و استناد به محتوای جزییات کنوانسیون، از نظر شرایط بین‌المللی و از منظر اقتصاد سیاسی به این مساله رسیدگی شد. وی گفت: حق شرط را می‌توانیم به این کنوانسیون تحمیل کنیم، هیچ تعهدی خلاف منافع و امنیت میل ایران سپرده نمی‌شود، هیچ اطلاعاتی در اختیار بیگانگان قرار نخواهد گرفت. وی ادامه داد: در جنگ اقتصادی باید از همه فرصتها و امکانات و تدابیر بین‌المللی در این جنگ استفاده کنیم، برخی منتقدان با موضوع خروج آمریکا از برجام مرتبط دانستند در حالی که هیچ ارتباطی بین اینها نیست. نجفی خوشرودی تصریح کرد: عدم پیوستن به این کنوانسیون محدودیت‌های بین‌المللی جدیدی را برای ایران به دنبال دارد. وی افزود: علاوه بر جلسات متعدد کمیسیون،‌ با روسای همه اتاق بازرگانی به عنوان متولیان بخش خصوصی، با روسای بانکهای دولتی و خصوصی نیز جلسه داشتیم و همه آنان نپیوستن ایران به کنوانسیون را دارای مشکلات عدیده ای برای نظام بانکی و بخش تجارت کشور دانستند. نماینده مردم بابل در مجلس گفت: موارد متعدد این کنوانسیون به ساز و کارهای داخلی کشورهای متقاضی عضویت اشاره کرده که به قوانین و محاکم داخلی ارجاع می‌شود. سیام**3070**2021**9121**3050            "}