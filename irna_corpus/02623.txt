{"onTitr":" نشست های پژوهشی در یک نگاه    ","titr":" نگاهی تاریخی به فناوری آب و سیاست‌ گذاری‌ های اجتماعی","describe":" تهران- ایرنا- «نگاهی تاریخی به دانش و فناوری آب در ایران»، «نواصول‌گرایی»،  <br/>«سیاست‌گذاری‌های اجتماعی در حوزه سالمندی» و «سیاست‌گذاری‌های اجتماعی در حوزه سالمندی» از مهمترین نشست هایی بود که هفته گذشته در کشور برگزار شد.", "text":"گروه اطلاع رسانی ایرنا در گزارش زیر مهمترین نشست های پژوهشی را از بازه زمانی هفت تا 13 مهرماه  1397 خورشیدی بررسی کرده است.**نگاهی تاریخی به دانش و فناوری آب در ایراننشست «نگاهی تاریخی به دانش و فناوری آب در ایران» در خانه اندیشمندان علوم انسانی برگزار شد. «هادی خانیکی» استاد دانشگاه علامه از فناوری قنات به عنوان یکی از مظاهر دانش بومی ایران سخن گفت.از نظر خانیکی قنات فناوری‌ای است که یکی از ویژگی‌هایش «امکان گفت‌ وگو میان ذی نفعان» است. یعنی همان ویژگی‌ای که از نظر خانیکی در سایر روش‌های توزیع منابع آب در ایران وجود نداشته و ندارد.در تاریخ ایران از این نظر که به صورت دیوانی نظام تقسیم آب شکل می‌گیرد؛ از دوران ساسانیان تاکنون موارد مختلفی وجود دارد و مثال‌های زیادی وجود دارد. مثلا در دوران ساسانیان دیوان آبیاری شکل گرفت و این نظام در سیستم‌های رسمی شکل گرفت و ادامه حیات داد.استاد دانشگاه علامه طباطبایی از نمایان شدن منازعات قومی و منطقه‌ای بر سر آب اظهار نگرانی کرد و بار دیگر ایده ضرورت گفت‌وگو را مورد تاکید قرار داد: مساله امروز ما منازعاتی است که بر سر آب شکل گرفته است. آب امروز به مساله‌ای تبدیل شده که همبستگی اجتماعی و ملی را تهدید می‌کند و حتی فرآیند دموکراسی را به مخاطره انداخته است. «محمد فاضلی» استاد جامعه‌شناسی دانشگاه شهید بهشتی از قنات به عنوان دانش بومی یاد کرد که توانسته است در طول تاریخ خودش را با وضعیت اجتماعی، فرهنگی، جغرافیایی و اقتصادی ذی نفعان هماهنگ کند. فاضلی با بیان اینکه مساله آب از آن جهت که به‌شدت ماهیت انسانی، فرهنگی، سیاسی، اقتصادی و جغرافیایی دارد، اظهار داشت: آب همچنین با نظام‌های حقوقی و ارزش‌های اقتصادی مرتبط است. آب همچنین با اقتصاد سیاسی کشورها پیوند دارد و با الزاماتی به عنوان دانش مواجه است. قدیمی یا سنتی بودن به خودی خود ارزش نیست اما گونه‌ای از دانش بومی وجود دارد که همه محدودیت‌های خودش را بازتاب می‌دهد، از سنت هم برآمده و قدیمی هم هست. این سنتی بودن و قدیمی بودن معنایش این است که این دانش در طول دو سه هزار سال ثابت کرده که کارکرد دارد و می‌تواند مساله‌ای را حل کند. استاد جامعه‌شناسی دانشگاه شهید بهشتی پس از این مقدمه مفصل به سراغ قنات رفت و از این فناوری تاریخی ایرانیان به عنوان یک فناوری مبتنی بر «محدودیت» تجلیل کرد و توضیح داد: اینجا چون مساله ما آب است می‌روم سراغ قنات. قنات یک فناوری است که محدودیت‌هایش را به رسمیت می‌شناسد و قدیمی بودن لزوما نشانه خوب بودن‌اش نیست. قنات در جامعه ایران محدودیت میزان بارش، محدودیت دما و تبخیر، محدودیت توزیع نامتوازن آب در مجموعه‌های جغرافیایی مختلف، توزیع نامتوازن بارش‌ها در طول سال، کمبود انرژی و... را به رسمیت می‌شناسد. وی تاریخ 50 سال اخیر را مورد توجه قرار داد و سعی کرد نشانه‌های انحراف ما بر شمارد و تصریح کرد: ما سه فناوری را در این مدت به کار گرفته‌ایم. موتورپمپ، سدسازی و اخیرا انتقال آب. این سه فناوری به این معنا غیربومی‌اند که هر سه بر چیزی بنا شده‌اند به نام «توهم فراوانی» و «اخلاق ضد محدودیت» به علاوه «دانش نامحدود». نامحدود به این معنا که خودش را به چیزی محدود نمی‌کند. موتورپمپ طی چند دهه برای کاربران‌اش همین کارکرد را داشته که منبع لایزالی به نام آب زیرزمینی وجود دارد و به وسیله موتور پمپ می‌کشیم بیرون و مصرف می‌کنیم. این دقیقا خلاف قنات است. **نواصول‌گراییجمعیت پیشرفت و عدالت نشست «نواصول‌گرایی» را در مجموعه سرچشمه تهران برگزار کرد. «حسن پیرهادی» دبیرکل جمعیت پیشرفت و عدالت ایران اسلامی عنوان کرد: تاکتیک جریان اصول‌گرا در دهه گذشته پاسخگو نبوده و باعث شده تا در انتخابات، اقبال لازم برای پیروزی وجود نداشته نباشد. برخی می‌گویند 16‌میلیون رأی خوب است؛ اما رأی تمام‌‌کننده برای جریان سیاسی نیست و نباید برای تغییر مقاومت کرد.پیرهادی افزود: اصول‌گرایان اگر زمین خوردند، باید با شجاعت مجدداً بایستند و شجاعانه بگویند روش و تاکتیک و گفتمان ما باید تغییر کند و این خانه‌تکانی برای جریان اصول‌گرا مهم است.دبیرکل جمعیت پیشرفت و عدالت ایران اسلامی ضمن اشاره به اهداف نواصول‌گرایی ادامه داد: نواصول‌گرایی دنبال این است که در رویکردها، راهبردها، ساختار و عملکرد تغییراتی ایجاد کند. می‌خواهیم بنای جدیدی را بر مبنای گذشته گفتمان اصول‌گرایی بنا کنیم و شاخص مردم باوری را به‌عنوان تاکتیک می‌دانیم و بازگشت به اسلام ناب محمدی و نوگرایی شاخص‌های نواصولگرایی است.وی تأکید کرد: اصول‌گرایی و اصلاح‌طلبی تمام نشده است برخی در ایستگاه اول گیر کرده‌اند و دنبال تغییر نیستند. همگرایی در جریان نیروهای انقلابی ضرورت است و خود وحدت موضوعیت دارد و نباید ابزار شود بلکه باید به باور طیف‌های اصول‌گرایان بدل شود.پیرهادی در پایان خاطرنشان کرد: جوانگرایی یکی از محورهای اصلی نواصول‌گرایی است. فرآیند باید به قدری کارآمد باشد که جوانان فرآیند پیشرفت‌شان شفاف باشد. درهمه جریانات سیاسی عده‌ای در مکانیزم رانتی سیاسی تصمیم‌گیری می‌کنند. هر کجا به جوانان اعتماد کردیم موفق بوده‌ایم.«محمدسعید احدیان» رییس کمیته سیاسی جمعیت پیشرفت و عدالت گفت: جریان اصلاح‌طلب و اصول‌گرا اگر در خود تغییر ایجاد نکنند، به پایان خود می‌رسند. در جریان اصلاح‌طلبی، اشکال در مبانی است و در مبانی خود دارای انحراف از مبانی امام؟ره؟ هستند و باید به مبانی اصلی جریان خود برگردند.احدیان در ادامه به بیان جزییاتی از ساختار مبانی نواصول‌گرایی پرداخت و تأکید کرد: بند دوم مانیفست نواصول‌گرایی، مهم‌ترین بند آن است که تعریف نواصول‌گرایی را مطرح می‌کند، همچنین احدیان ضمن تأکید بر اینکه به رسمیت شناختن اختلاف سلیقه‌ها لازمه وحدت است، گفت: نخستین شاخص نواصول‌گرایی، مردم باوری است اما مردم در اقتصاد، فرهنگ و اجتماع فراموش شده‌اند و یک سیستم ریاستی حاکم شده است.اگر مردم‌باوری را ایجاد کنیم سایر مسایل به صورت خودکار حل خواهد شد. عدالت یکی از مهم‌ترین شاخص‌های نواصول‌گرایی است که بدون عقلانیت و معنویت راه به ناکجاآباد خواهد برد.رییس کمیته سیاسی جمعیت پیشرفت و عدالت بیان کرد: پایه‌های جوان انقلاب اسلامی را باید به صورت عملی درگیر کارها کرد، ما تقابلی با چهره‌های قدیمی نداریم بلکه معتقدیم که باید ظرفیتی به جریان اصول‌گرایی اضافه شود.**صلح و دموکراسینشست «صلح و دموکراسی» در مجموعه ایوان شمس برگزار شد. آیت الله «سید مصطفی محقق داماد» مدیر گروه حقوق دانشگاه شهید بهشتی اظهار داشت: فکر می کنم نام امانوئل کانت برای همه آشنا باشد. این فیلسوف بزرگ که بنیانگذار حقوق بشر، صلح و آشتی شناخته شده در سال های میانی عمر به تألیف رساله ای با عنوان «صلح پایدار» دست زد. در مقدمه این رساله نوشته شده که کانت این عنوان را از یک تابلو آویزان در هلند بهره برداری کرده است. در بالای آن تابلو که عکس گورستان بوده نوشته بوده «سرزمین صلح پایدار».آیت الله محقق داماد یادآور شد: قرآن می گوید بشر اگر 2 اصل را رعایت نکند یقینا به سمت جنگ می رود و خونریز می شود. بشر با 2 بال ایمان و عمل صالح به سوی آرامش، دوستی و صلح می رود. ایمان یعنی پناه آوردن به دامن خدایی که نامش صلح است؛ سلام یکی از نام های خدا است. خدا به معنای صلح و آرامش و اسلام به معنای تسلیم در برابر صلح و آرامش است. با کمال تأسف به نام خدا بچه هایی یتیم و زنانی بیوه می شوند؛ زیرا این افراد معنی خدا را نفهمیده اند.مدیر گروه حقوق دانشگاه شهید بهشتی در خصوص عمل صالح تصریح کرد: «صالح» و «صلح» از یک ریشه است. عمل صالح یعنی عملی که دنباله رو صلح باشد. اگر انسان به چنین خدایی ایمان بیاورد در آغوش صلح است و خودش را گل سرسبد آفرینش نمی بیند و برای آراء، افکار و اظهار نظر همه انسان ها احترام قائل است. از درون چنین ایمانی تمام بندهای حقوق بشر بیرون می آید.«امیر محبیان» تحلیلگر مسایل سیاسی توضیح داد: لازمه شکل گیری دموکراسی نوعی از صلح است. یعنی در محیط آشوب امکان حل منازعات نیست. دموکراسی یک روش عقلانی برای حل منازعه است که در محیط احساسی محض معمولا کاربرد خود را از دست می دهد.محبیان در ادامه افزود: اگر صلح را به عنوان یک روند طبیعی بدانیم که غالب نیست و جنگ را یک عارضه بدانیم، ریشه دلایل جنگ ها بسیار پیچیده تر از چیزی است که در تاریخ به نظر می رسد. وقتی لایه های تاریخ را نگاه می کنیم فقدان عدالت و وجود تبعیض زمینه ساز عقده و اختلاف شده است. جنگ در قالب ها و مفاهیم تغییر یافته خودش را در لباس صلح بیان می کند. مفهومی به عنوان جنگ عادلانه یا دفاع مشروع وجود دارد. جنگ عادلانه برای رفع تبعیض است ولی در نهایت همان جنگ است.«عباس عبدی» فعال سیاسی جنگ را واقعیتی گریز ناپذیر دانست و گفت: دموکراسی ها این امکان را دارند که مردم با جنگ مخالفت کنند. دموکراسی ها گرایشی به جهانی شدن دارند. قواعد و مقررات منصفانه مبدأ صلح است. در دموکراسی رشد اقتصادی اهمیت پیدا می کند و بالا رفتن سطح رفاه ضد جنگ می شود. کسی که چیزی ندارد راحت تر می جنگد و افزایش رفاه مانع جنگ است.عبدی اظهار داشت: اگر کشوری در داخل خشونت را نپذیرد امکان کمتری دارد که وارد جنگ با کشوری دیگر شود. دموکراسی خشونت را در داخل کم می کند. دموکراسی تضاد منافع را از بین نمی برد ولی بسیار روان می کند. در کشورهای دموکراتیک دعوا می شود ولی منجر به جنگ نمی شود. دموکراسی اجازه می دهند سطوح محدود اختلاف بروز کند.وی، اساس دموکراسی را بر همبستگی دانست و تصریح کرد: دموکراسی فراتر از منافع فردی، منافع و هویت جمعی تعریف می کند و باعث می شود اختلافات فردی به خاطر منافع جمعی رها شود. رکن اساسی دموکراسی این است که قدرت انحصاری نیست. وقتی رسانه، قدرت مالی و سیاسی تقسیم شده باشد سلطه گری توجیه پیدا نمی کند. بنابر این دموکراسی حتما به حل مسالمت آمیز اختلافات کمک می کند.«صادق زیباکلام» استاد علوم سیاسی دانشگاه تهران با بیان اینکه در خاورمیانه جنگ امری مقدس تلقی می شود، بیان داشت: من فکر می کنم ریشه سقوط جنگ در غرب به جنگ جهانی اول بر می گردد. چون اروپا قرن بیستم را با این حال و هوا شروع کرد که به دموکراسی افتاده ایم و آینده درخشان است. اما در اروپای بعد از جنگ جهانی اول دموکراسی باعث شد که جنگ حالت قدسی پیدا نکند و کسانی که می خواهند در مخالفت با جنگ حرف بزنند.زیباکلام ادامه داد: نویسندگان و متفکرین سیاسی بعد از جنگ جهانی دوم به سمت این بحث اساسی رفتند که آیا خشونت می تواند دموکراسی را تحقق بخشد؟ آیا می توانیم به طریقی غیر از خشونت به دموکراسی برسیم؟ پاسخ ما این است که تا خشونت نباشد دموکراسی به وجود نمی آید. در انقلاب ها کسانی به قدرت می رسند که به جز گفتمان خشونت گفتمان دیگری بلد نیستند؛ چون زبان دیگری با آنها صحبت نشده است.**سیاست‌گذاری‌های اجتماعی در حوزه سالمندینشست «سیاست‌گذاری‌های اجتماعی در حوزه سالمندی» در دانشکده روان‌شناسی و علوم تربیتی دانشگاه علامه طباطبائی برگزار شد. «سیدحسن موسوی‌چلک» رییس انجمن مددکاری ایران و مشاور رییس سازمان بهزیستی کشور با اشاره به اینکه ما در حوزه اجتماعی به‌طور خاص در حوزه سالمندی سیاست‌گذار خوبی نبودیم، عنوان داشت: اینکه نشانه‌هایی که حاکمیت باید دخالت می‌کرد ما این نشانه‌ها را ندیدیم؛ برای مدیریت شرایط باید چه سیاست‌های اتخاذ شود؟ ما در حوزه سیاست‌گذاری، سیاستمداران هوشمندی نداریم و نداشتیم؛ مشکل ما همین است که نشانه‌ها و تغییرات و روند جمعیت را ندیدیم و تنها افزایش امید به زندگی را دیدیم که نسبت به پیامدهای آن‌هم بی‌توجه بودیم.موسوی چلک با بیان اینکه نه به شرایط موجود توجه کرده و نه نگاه به آینده داشتیم، بیان کرد: سیاست‌گذار خوبی نبودیم؛ تمامی کشورهایی که در توسعه همه‌جانبه‌شان موفق بوده‌اند، پنجره جمعیتی را تبدیل به یک فرصت کردند اما ما هیچ برنامه‌ای برای استفاده از پنجره جمعیتی نداریم.رییس انجمن مددکاری ایران با تأکید بر اینکه امنیت روانی برای بعد از بازنشستگی وجود ندارد، اظهار کرد: سالمندی را بحران نمی‌دانم، بحران درجایی است که ما تدبیر نکردیم. اگر ما یک تحلیل درست داشته باشیم، می‌بینیم سیاست‌هایی که تا به امروز انجام دادیم مبتنی بر جمعیت بالای 60 سال بوده و این نشان می‌دهد که ما با این منابع و ظرفیت‌ها، سیاست‌گذار خوبی نیستیم؛ با این فضای بی‌تفاوتی و تغییری که در ساختار خانواده ایجاد شده امروز نگران رها شدن سالمندان در خیابان‌ها هستیم و در آینده این بحران اصطلاحاً بیشتر یقه جامعه را خواهد گرفت.وی در پایان با اشاره به اینکه نظام تأمین اجتماعی متکی بر وابستگی و چسبندگی است، گفت: با این نوع سیاست‌گذاری که انجام می‌دهیم و تا الان هم انجام داده‌ایم حتی آنچه در قانون برنامه ششم توسعه نیز آمده است، هیچ‌کدام آن تحقق پیدا نخواهد کرد و خواهش می‌کنم در همایش ملی سالمندی در ایران، تمرکز روی چالش‌ها و فرصت‌های سیاست‌گذاری باشد چراکه معمولاً استراتژی و نقشه راه درستی را تعیین نمی‌کنیم.«فرید براتی‌سده» معاون پیشگیری و درمان اعتیاد سازمان بهزیستی کشور با بیان اینکه رشد آمار سالمندی در کشور به‌سرعت در حال افزایش است، بیان داشت: البته به یک معنا این آمار نگران‌کننده نیست چون بر اساس پیش‌بینی‌ها در142خورشیدی، حدود 30 درصد جمعیت کشور ما وارد سِن سالمندی می‌شوند ولی همان زمان بخش اعظمی از جمعیت کشور ما جوان است.براتی سده اضافه کرد: البته نگرانی اصلی در این زمینه افزایش نرخ سالمندی و به‌تبع آن افزایش تند شیب سالمندی در کشور است که باید برنامه‌ریزی‌های لازم را برای آن مدنظر داشته باشیم.معاون پیشگیری و درمان اعتیاد سازمان بهزیستی کشور در ادامه به‌تنهایی زنان سالمندی در روند افزایش سریع این فرایند در جامعه اشاره کرد و اظهار داشت: در برخی از استان‌های کشور نوع جنسیت و ویژگی‌های سِنی و همچنین شرایط جغرافیایی و مسایل اجتماعی و اقتصادی، جمعیت سالمندی را به‌شدت تحت تأثیر قرار خواهد داد که یکی از نگرانی‌ها در این زمینه تنهایی سالمندان به‌خصوص زنان سالمند است.وی با اشاره به اینکه در زمینه سالمندان به یک سیستم جامع ارایه خدمت نیاز داریم، تصریح کرد: اصلی‌ترین بخش این سیستم موضوع بیمه‌ها به‌خصوص در زمینه پیشگیری است که اکنون چنین چیزی در کشور نداریم. این در حالی است که بیشترین هزینه توان‌بخشی در کشور برای سالمندان است که در مقایسه با معلولان با توجه به مشکلاتی چون زمین خوردن، شکستگی‌ها، بیماری‌ها و مواردی از این قبیل نزدیک به عدد چهار است.«مصطفی سراج» مدیرکل دفتر امور مراکز توان‌بخشی و مراقبتی سازمان بهزیستی کشور عنوان داشت: اگر در حوزه سالمندی برنامه‌ریزی نداشته باشیم با تهدید جدی مواجه می‌شویم. ضمن‌آنکه سالمندی برای ما یک فرصت است که باید برای آن برنامه‌ریزی جدی داشته باشیم.سراج در ادامه افزود: اگر بخواهیم سالمندان سالمی داشته باشیم، فقط بحث سالمندی نیست ما باید از سنین پایین‌تر برنامه‌ریزی کنیم؛ تلاش ما در سازمان این بود که بتوانیم از نظام‌های مختلف خدماتی استفاده کنیم.مدیرکل دفتر امور مراکز توان‌بخشی و مراقبتی سازمان بهزیستی کشور با اشاره به اینکه در حوزه سالمندی یکپارچگی خدماتی نداریم، خاطرنشان کرد: باید در ابعاد اقتصادی و اجتماعی نیز برای سالمندان برنامه‌ریزی کنیم. برای مثال، گران شدن پوشک یک خلأ اجرایی در سازمان‌های بهزیستی ایجاد کرده است و هزینه‌ای که دولت باید به این بخش بدهد با این شرایط تناسبی ندارد، آیا واقعاً با حمایت‌های اقتصادی این‌چنینی می‌توانیم از سالمندان حمایت کنیم.پژوهشم9370**9131            "}