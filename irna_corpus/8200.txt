{"onTitr":" معاون هماهنگی امور عمرانی استانداری فارس:    ","titr":" صدور مجوز سرمایه گذاری گردشگری در فارس سرعت گرفته است","describe":" شیراز- ایرنا- معاون هماهنگی امور عمرانی استانداری فارس گفت: روند صدور مجوزهای سرمایه گذاری در حوزه گردشگری در این استان سرعت و شتاب بیشتری گرفته است.", "text":"به گزارش ایرنا، عنایت الله رحیمی شامگاه پنجشنبه در آیین گرامیداشت روز گردشگری در شیراز افزود: سعی شده است که فرایند تقاضاهای سرمایه گذاری با سرعت بیشتری توسط دستگاه های مسئول مورد بررسی قرار گیرد و در کوتاه ترین زمان ممکن پاسخ داده شود.وی ادامه داد: البته هنوز آن فرایند و زمانی که امروز سرمایه گذار و متقاضی برای دریافت مجوز طی می کند رضایت بخش نیست و باید به سمت هرچه بهتر شدن حرکت کنیم. رحیمی افزود: در بحث صدور مجوزها یک گام سخت، تغییر کاربری به ویژه تغییر کاربری اراضی زراعی و باغی است و بر اساس تبصره یک ماده یک قانون حفظ کاربری اراضی زراعی این کار مشمول جریمه می شود.وی بیان کرد: به رغم اقداماتی که برای حذف این جرائم انجام شد ، در مقطعی مجددا این قانون به اجرا درآمد و چنانچه برای فعالیت های گردشگری هم تغییر کاربری انجام می شد برای آن جریمه در نظر گرفته می شد.او ا‌ظهار داشت: اما امسال بر اساس دستورالعملی که در هیات دولت تهیه و تصویب شده، جرائم مذکور شامل مجموعه های گردشگری نمی شود که این اقدام در حقیقت حذف یکی از موانع پیش روی سرمایه گذاران بخش گردشگری است. رحیمی گفت: همچنین امروز در کمیسیون های ماده پنج تقاضاهای سرمایه گذاری در حوزه گردشگری خارج از نوبت مورد رسیدگی قرار می گیرد و در کمتر از یک ماه پاسخ نهایی داده می شود.معاون هماهنگی امور عمرانی استانداری فارس بیان کرد: امروز هتل ها، مهمانسراها، مهمانپذیرها و مراکز اقامتی و توریستی مختلفی در استان در حال شکل گیری است که نوید بخش جهش خوب در این زمینه در آینده نزدیک است.رحیمی، با اشاره به اینکه، صنعت گردشگری 10 درصد تولید ناخالص جهانی را در دنیا به خود اختصاص داده افزود: این عدد در کشور ما حدود 2 و نیم درصد است.او گفت: مجمع جهانی اقتصاد هر 2 سال یک گزارش در بحث رقابت پذیری صنعت گردشگری و سفر ارائه می کند که بر مبنای آن کشور ایران از سال 2010 به این سو در اکثر شاخص ها وضعیت رو به بهبودی داشته است.وی اظهار داشت: در حوزه گردشگری کشورمان در سال 2011 در بین 139 کشور در رتبه 114 قرار داشت، در سال 2013 از بین 140 کشور در رتبه 98 قرار گرفت، در سال 2015 از میان 141 کشور به رتبه 97 دست یافت و در سال 2017 نیز از بین 126 کشور جهان رتبه 93 را به خود اختصاص داد.رحیمی بیان کرد: در این بررسی ها، مولفه های توانمندسازی محیط، سیاست های سفر و گردشگری، زیرساخت ها و منابع طبیعی و فرهنگی که 14 شاخص در زیر مجموعه آنها وجود دارد مورد بررسی قرار می گیرد که بر اساس آن کشورمان در سال 2017 میلادی نسبت به سال 2015 به جز در شاخص های پایداری محیطی، منابع طبیعی و سفرهای تجاری و منابع فرهنگی، در سایر شاخص ها حرکت رو به رشدی داشته است.معاون استانداری فارس ادامه داد: این بهبود جایگاه بیانگر تلاش های بخش خصوصی و زمینه سازی امور مربوط به گردشگری توسط دولت تدبیر و امید است اما ضرورت دارد ضعف ها و کاستی هایی که باعث شده در برخی شاخص ها رشد مورد نظر حاصل نشود نیز شناسایی و نسبت به رفع آنها اقدام شود.وی، با اشاره به اینکه تعداد گردشگران داخلی که به خارج سفر می کنند در مقایسه با گردشگران خارجی که به کشورمان می آیند بیشتر است افزود: این تراز منفی را می توان با فعالیت و حضور فعالان بخش خصوصی و زمینه سازی حاکمیت و مشارکت مردم اصلاح کرد.معاون هماهنگی امور عمرانی استانداری فارس افزود: با توجه به داشته های فرهنگی، مذهبی، طبیعی و علمی باید این جایگاه را رونق بخشیم و از بازار پر رونق گردشگری استفاده مطلوب تری به نفع کشور، مردم، سرمایه گذاران و شاغلین این بخش ببریم.رحیمی گفت: امروز یکی از مشکلات اساسی ما بیکاری و نبود شغل های مناسب در کشور است و بخش کشاورزی نیز که بیشترین تولید و اشتغال ما وابسته به آن بوده در اثر خشکسالی ها دچار آسیب و تهدید شده و به همین دلیل برای حفظ و ایجاد اشتغال باید به سمت و سوی دیگری حرکت کنیم.وی ادامه داد: هم اینک با توجه به ظرفیت ها و داشته های موجود، صنعت گردشگری که سومین صنعت پول ساز و درآمدزا (بعد از نفت و خودروسازی) است را می توان بهترین جایگزین برای ایجاد اشتغال و کاهش بیکاری دانست.وی، با اشاره به ظرفیت های شهر شیراز در زمینه گردشگری گفت: امروز بسیاری از کشورهای دنیا در زمینه گردشگری به موفقیت های بزرگی رسیده اند و اقداماتی در بحث ایجاد زیرساخت ها و سرمایه گذاری در زمینه بازآفرینی شهری انجام داده اند. او اظهار داشت: ما می توانیم شهر شیراز را به عنوان شهر خلاق معرفی کنیم و با تکیه بر داشته های فرهنگی در بافت های کهن و تاریخی و سطح عمومی شهر و همچنین صنایع دستی، گردشگری این کلانشهر را رونق بخشیم. وی افزود: تئاترها، تعزیه ها، شعره خوانی ها، شاهنامه خوانی ها، نقاشی های خیابانی و حتی فالوده و کلم پلو شیرازی، همه ظرفیت ها و نمادهایی هستند که در کنار ظرفیت های طبیعی، تاریخی و درمانی می توانند به رونق گردشگری و ایجاد اشتغال کمک کنند و بهره وری سرمایه گذاری در صنعت گردشگری را افزایش دهند.6122 / 1876            "}