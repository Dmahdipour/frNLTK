{"onTitr":"","titr":" بارندگی و سیل  31میلیارد تومان به شهرستان رودسر خسارت زد","describe":" لاهیجان-ایرنا- سرپرست فرمانداری شهرستان رودسر گفت:بارندگی و جاری شدن سیلاب بیش از  31میلیارد تومان به شهرستان رودسر خسارت وارد کرده است.", "text":"علی وارسته بهمدانی روز یکشنبه در مصاحبه با خبرنگار ایرنا اظهار داشت :این خسارت ها  بر اثر بارندگی از  عصر روز جمعه تا صبح یکشنبه در این شهرستان وارد شده است .وی خاطرنشان کرد: این خسارت ها شامل تخریب و آسیب دیدگی پل،  آسیب دیدگی جاده ، رانش زمین ، خسارت به تاسیسات برق ، گاز، برق ، خط انتقال آب روستایی شامل دیوار حائل مخزن آب،خسارت به  راهداری ، فاضلاب شهری ، تخریب یک واحد مسکونی در حاشیه رودخانه ، تخریب رویه جاده شنی به طول 27کیلومتر ، جاده آسفالت به طول 185کیلومتر ، تخریب دیواره حفاظتی  یک هزار و 850متر ، پل به طول 86دستگاه ، تخریب لوله گذاری 17مورد و رانش محورهای روستایی حدود یک کیلومتر بوده است.وی اظهارداشت:همچنین  300واحد مسکونی و یکصد واحد تجاری شهری و روستایی دچار آبگرفتگی شدند و تخریب دیواره حفاظتی به طول 800متر، آب روی بتنی به طول یکصد متر  ، تخریب معابر اعم از آسفالت و شنی به طول دوکیلومتر صورت گرفت و آسیب دیدگی معابر و منازل مسکونی، شبکه های جمع آوری آب های سطحی ، دیواره های حفاظتی در شهرهای رودسر، کلاچای  و واجارگاه و همچنین آبگرفتگی و آسیب در بخش کشاورزی  شامل  انبار کندوهای عسل و گل و گیاه شده است.وارسته گفت: به علت از بین رفتن پل ارتباطی بر اثر طغیان رودخانه در روزگذشته راه های ارتباطی یک هزار و 300خانوار در  روستاهای پلت کله سر و چاشت خورلات  چابکسر و جواهردشت رودسر قطع شده  و جاده روستای گوارسرا دچار آبگرفتگی شده بود که در حال بازگشایی است.وی تصریح کرد: هم اکنون  38گروه  خدمت رسان و 25دستگاه ماشین آلات سبک و سنگین درحال فعالیت و رفع مشکلات آبگرفتگی و بازگشایی جاده های این شهرستان  هستند.وی اظهارداشت: با تلاش شبانه روزی نیروهای ستاد مدیریت بحران شهرستان و نیروهای  امدادی شهرستان رودسر  هم اکنون کلیه راه های مواصلاتی این شهرستان باز است و راه مسدودی  وجود ندارد و رفت و آمد مناطق روستایی و شهری  جریان دارد .وی یادآورشد: از ساعت حدود 10صبح بارندگی ها در این شهرستان  فروکش کرده و هوا نیمه ابری است که پیش بینی می شود تا بعد از ظهر وضعیت به حالت عادی برگردد.شهرستان رودسر با 147 هزار و 399 نفر جمعیت و چهار بخش مرکزی، رحیم آباد، چابکسر و کلاچای در 75 کیلومتری شرق مرکز استان گیلان واقع است.6029 /6030            "}