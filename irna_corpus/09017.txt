{"onTitr":" مدیرکل فرهنگ و ارشاد اسلامی زنجان:    ","titr":" انتظارهای مردم از رسانه ها برآورده نمی شود","describe":" زنجان – ایرنا – مدیرکل فرهنگ و ارشاد اسلامی استان زنجان گفت: کاهش اقبال و استقبال مردم از رسانه های مکتوب و الکترونیکی به علت برآورده نشدن انتظاری است که آنان از رسانه ها دارند.", "text":"فاطمه کرباسی چهارشنبه شب در سومین نمایشگاه مطبوعات و رسانه های استان زنجان با حضور در غرفه خبرگزاری جمهوری اسلامی (ایرنا) مرکز زنجان افزود: نمی توان به قطع و یقین گفت که اعتماد مردم به رسانه ها کاهش یافته است اما اینگونه برداشت می کنم که انتظار مردم در این تریبون ها برآورده نمی شود.وی به کاهش اقبال مردم نسبت به رسانه ها اشاره و خاطرنشان کرد: نوع خبر یکسانی که از کانال های مختلف منتشر می شود، نشان می دهد که خلاقیت و مهارتی در انتشار آنها به کار نرفته است.این مسئول اظهار داشت:  اکنون رسانه ها دوران گذری را تجربه می کنند و کسب اخبار و اطلاعات از فضای مجازی، فضای واقعی مطبوعات را که وظیفه اصلی اطلاع رسانی و ارائه خبر را بر عهده دارند، متاثر کرده است.وی اضافه کرد: از سوی دیگر پایین بودن کیفیت خبری که مردم باید دریافت کنند، هم به عامل دیگری برای تغییر گرایش مردم نسبت به رسانه ها تبدیل شده است.کرباسی با بیان اینکه این روزها مطبوعات دوران سختی را تجربه می کنند، تاکید کرد: در نشست مدیران کل فرهنگ و ارشاد اسلامی کشور، تاکید مسئولان وزارتخانه بر سوق دهی مجوزها و رسانه ها به سمت و سوی فضای مجازی و اینترنتی بود.مدیرکل فرهنگ و ارشاد اسلامی استان زنجان گفت: به این طریق می توان ذائقه مردم را اصولی تر کرد تا به سرعت مطالب عمیق تر و اساسی تر دریافت کنند.مدیرکل فرهنگ و ارشاد اسلامی استان زنجان گفت: باید سعی کرد تا تولید و مصرف محصولات فرهنگی را افزایش داد، از همین رو باید میزان عرضه ارتقا یابد تا به دنبال آن هم تقاضا ایجاد شود.وی تاکید کرد: به حتم نمایشگاه ها یکی از بهترین روشهای ارائه و تولید این تقاضا برای مصرف هستند و می توانند به افزایش تدریجی سهم محصولات فرهنگی در سبد خانوار امروزی کمک کنند.این مسئول افزود: نبود برنده در سه رتبه نخست، دوم و سوم بخش خبر جشنواره مطبوعات هم، نبود کیفیت در خبر نویسی را نشان می دهد.کرباسی یادآور شد: شاید نبود منتخب در بخش خبر نویسی، اصول این مهارت آموزش داده نشده یا خبرنگاران متبحر پا به سن گذاشته اند و نیروهای جوانی جایگزین آنان تسلطی به خبر نویسی ندارند.مدیرکل فرهنگ و ارشاد اسلامی استان زنجان با اعلام خبر برگزاری دوره های تخصصی خبر نویسی برای خبرنگاران و مقدماتی برای روابط عمومی های دستگاه ها، گفت: تلاش می شود تا بخشی از این مشکل با آموزش و به دنبال آن ارتقای کیفیت اخبار تولیدی مرتفع شود.وی اظهار داشت: باید متوجه بود که اعتماد مردم به رسانه ها سلب نشده است بلکه انتظار آنان به شکل سهوی برآورده نمی شود.کرباسی تاکید کرد: اگر خبرنگاران در همین زمینه آگاه شوند و آموزش ببینند و بتوانند به مطالبات مردم پاسخ دهند به حتم به خودی خود گرایش نسبت به مطالعه رسانه هم هم افزایش می یابد.مدیرکل فرهنگ و ارشاد اسلامی استان زنجان گفت: از همین رو این اداره کل درصدد است تا دوره مقدماتی برای مسئولان روابط عمومی دستگاه های دولتی و دوره تخصصی برای خبرنگاران مطبوعات با همکاری خبرگزاری جمهوری اسلامی و مرکز مطالعات رسانه وزارت فرهنگ و ارشاد اسلامی برگزار کند.وی به مشکل ورود افراد فاقد مهارت و آموزش به حوزه خبر اشاره کرد و آن را دغدغه ای برای حوزه مطبوعات کل کشور برشمرد.کرباسی خاطر نشان کرد: شخص وزیر و معاون فرهنگی وی تاکید داشتند که برای ساماندهی جریان ورود بدون فیلتر آموزشی خبرنگاران، ارائه مجوزهای رسانه ها به شکل کشوری انجام شود.مدیرکل فرهنگ و ارشاد اسلامی استان زنجان گفت: از سوی دیگر، برای کمک به مطبوعات، شرط و شروطی برای جذب خبرنگار قائل شدند که از جمله آن می توان به بیمه شدن خبرنگاران به شرط تایید یک مدیر مسئول اشاره کرد.وی تصریح کرد: وزارتخانه به دنبال ارتقای کیفیت افراد وارد شده به حوزه خبرنگاری و مطبوعات است تا به این طریق به این حوزه به صرف اشتغال نگاه نشود و افراد علاقه مند و صاحب مهارت و تجربه در این زمینه فعالیت کنند.وی خاطر نشان کرد: یکی از شاخص های توسعه یافتگی هر جامعه تولید و مصرف کالاهای فرهنگی، مطبوعات و کتاب است، کاهش یا افزایش میزان تیراژ محصولات فرهنگی، توسعه یافتگی خانواده ها را نشان می دهد.به گزارش ایرنا سومین نمایشگاه مطبوعات و رسانه های استان همزمان با نهمین نمایشگاه سراسری کتاب زنجان از 9 تا 14 مهر در محل نمایشگاه بین المللی کاسپین این شهر در حال برگزاری است. 3001/8068            "}