{"onTitr":"","titr":" 45 درصد از برنامه سند توسعه کردستان محقق شده است","describe":" سنندج-  ایرنا - استاندار کردستان گفت: 45 درصد از سند توسعه این استان در حوزه زیر بخش های آب محقق شده است و پیگیر تحقق میزان بیشتری از آن هستیم.", "text":"به گزارش خبرنگار ایرنا، جلسه ستاد فرماندهی اقتصاد مقاومتی کردستان با حضور اعضای کمیسیون کشاورزی، آب و منابع طبیعی مجلس شورای اسلامی عصر چهارشنبه در استانداری کردستان برگزار شد. بهمن مرادنیا در این نشست اظهار داشت: میزان تحقق برنامه سند توسعه استان کردستان و همچنین برنامه های سفر رئیس جمهوری در این استان تا کنون برآورد نشده و پیش بینی می شود تا سفر آینده وزیر کشور برآورد و نسبت به مطالبه خواهی از وی برای تحقق نیز اعلام می شود.وی در بخش دیگری از سخنان خود گفت: مردم استان کردستان همواره در دفاع از این نظام مردانه ایستادگی کرده اند و در این راستا یکی از تعابیر زیبایی که برای استان گفته شده از رهبر معظم انقلاب مبنی بر سرزمین مجاهدت های خاموش است.مرادنیا اضافه کرد: از این رو با توجه به مجاهدت های انجام شده، با عدم توسعه یافتگی استان در بخش های مختلف در حق آن کم لطفی شده است.وی افزود: این مساله باعث بروز برخی مشکلات از جمله سرانه در آمد پایین، بیکاری و کولبری شده که اگر این روند ادامه داشته باشد کماکان شاهد کولبری، قاچاق، بیکاری و حضور گروهک های تروریستی در منطقه خواهیم بود.استاندار کردستان گفت: دولت در این راستا توجه خود را برای توسعه کردستان در عرصه های مختلف از جمله کشاورزی معطوف کرده که تدوین توسعه 100 هزار هکتاری اراضی آبی و توسعه تولید گوشت قرمز، تخصیص آب با توجه به میزان نیاز توسعه استان و توسعه باغات از جمله برنامه های دولت برای توسعه محوری کردستان است.وی با اشاره به ظرفیت های کشاورزی استان کردستان افزود: در سال گذشته حدود 9.5 درصد گندم کشور در این استان تولید شده که این میزان  در سال جاری با بیش از 1.2 میلیون تُن به حدود 12 درصد گندم کشور رسیده است که این رشد نشان از قابلیت کشاورزی کردستان دارد.استاندار کردستان اظهار داشت: به جهت بعضی مشکلات و بی توجهی ها متاسفانه کشاورزی در این استان توسعه پیدا نکرده است و می طلبد کمیسیون کشاورزی عنایت خاصی در راستای تحقق برنامه های توسعه ای به این استان داشته باشند تا بتوان با افزایش درآمد سرانه استان در راستای کاهش مهاجرت نیز گام برداشت.مرادنیا اضافه کرد: یکی از اقدامات لازم در این استان بحث تخصیص آب است که هم اکنون پیشنهاد توسعه 100 هزار هکتاری آراضی آبی در  وزارت جهاد کشاورزی و نیرو به تصویب رسیده و انتظار می رود کمیسیون کشاورزی نیز در این راستا توجه ویژه به کردستان داشته باشند.وی افزود: این استان با 500 میلیمتر بارندگی سالانه بیش از 2 برابر میانگین کشوری بارندگی دارد اما میزان اراضی آبی آن حدود نصف میانگین کشوری است.استاندار کردستان با اشاره به اینکه این مساله باعث شده کردستان نتواند از منابع آبی خود استفاده کند گفت: به همین دلیل افزایش میزان تخصیص آب در این استان هم اکنون به یک مطالبه عمومی تبدیل شده است.مرادنیا تاکید کرد: اگر طرح توسعه اراضی 100 هزار هکتاری دیم به آبی در این استان طی برنامه ای چند ساله میانگین اراضی آبی از 12 درصد  فعلی که نصف حدود یک چهارم  46 درصد کشور است به 22 درصد می رسد.وی اظهار داشت: همچنین توسعه باغات در شهرستان های مختلف از جمله بانه، مریوان، سروآباد و سنندج از دیگر طرح های مورد تصویب وزارت جهاد کشاورزی است که انتظار می رود با اجرای این طرح ها گامی دیگر در راستای توسعه استان برداشته شود. استاندار کردستان افزود: طرح دیگر تولیدی برای توسعه این استان افزایش گوشت قرمز از 27  هزار تُن فعلی به 47 هزار تُن در بازده زمانی پنج ساله بوده که با توجه به منابع استان طرحی قابل توجیه است.مرادنیا گفت: استان کردستان از عدم وجود صنایع بزرگ رنج می برد که لازم است در بخش کشاورزی توجه ویژه ای به توسعه صنعت شود.به گزارش ایرنا، نشست ستاد فرماندهی اقتصاد مقاومتی کردستان با حضور اعضای کمیسیون کشاورزی مجلس شورای اسلامی و معاونین وزرای جهاد کشاورزی و نیرو و مسئولان و مدیران اجرایی این استان برگزار شد.اعضای کمیسیون کشاورزی، آب و منابع طبیعی مجلس شورای اسلامی برای بررسی مسایل و مشکلات حوزه کشاورزی امروز به کردستان سفر کردند و در سفر سه روزه خود در شهرستان های استان نیز حضور پیدا خواهند کرد.شرکت در جلسات ستاد فرماندهی اقتصاد مقاومتی استان و شورای گفتگوی دولت و بخش خصوصی از جمله برنامه های نمایندگان عضو کمیسیون کشاورزی در روز اول این سفر است.کمیسیون کشاورزی، آب و منابع طبیعی مجلس شورای اسلامی یکی از کمیسیون‌های تخصصی مجلس شورای اسلامی است.این کمیسیون بر اساس ماده 62 برای انجام وظایف محوله درمحدوده کشاورزی، منابع آب، دام و طیور، شیلات، محیط زیست و هواشناسی مطابق ضوابط این آیین‏نامه تشکیل می‏شود.کردستان با داشتن بیش از یک میلیون و 200 هزار هکتار زمین قابل کشت مرغوب و مستعد یکی از قطب های تولید محصولات کشاورزی کشور است و باغداران استان با تولید سالانه بیش از 45 هزار تن انگور دیم رتبه دوم کشوری را به خود اختصاص داده اند، سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است.3034/6108            "}