{"onTitr":"","titr":" آمار مسافران پروازهای خراسان جنوبی کاهش یافت","describe":" بیرجند- ایرنا- مدیرکل فرودگاه های خراسان جنوبی گفت: آمار مسافران ورودی و خروجی فرودگاه های استان 26 درصد در 6 ماه نخست امسال نسبت به مدت مشابه سال قبل کاهش یافت.", "text":"هادی سلامی روز سه شنبه در گفت و گو با خبرنگار ایرنا اظهار داشت: کمبود ناوگان در هواپیماهای فوکر 100 و ام دی ایران ایر باعث لغو تعدادی از پروازها و کاهش سفرهای هوایی در بسیاری از فرودگاه های کشور از جمله فرودگاه بیرجند شده است. وی با بیان اینکه پس از تعطیلی پروازهای ایران ایر تلاش هایی برای برقراری پرواز آتا صورت گرفته است افزود: شرکت هواپیمایی آتا روزهای زوج تعداد یک پرواز در مسیر تهران-بیرجند-تهران به برنامه پروازی این فرودگاه اضافه کرد که تا حدی مشکل لغو پروازهای هواپیمایی هما را در بیرجند پوشش داد. سلامی گفت: ولی این پرواز نیز به دلیل مشکلات هندلینگ و برخی مسائل دیگر در حال حاضر برقرار نیست که امیدواریم به زودی به حالت عادی باز گردد.مدیرکل فرودگاه های خراسان جنوبی ادامه داد: علاوه بر افزوده شدن هفته ای چهار پرواز به برنامه پروازی اما باز هم نسبت به میانگین سال گذشته شاهد کاهش 14 درصدی پروازها در فرودگاه بیرجند هستیم که تنها دلیل آن کمبود ناوگان هواپیمایی جمهوری اسلامی ایران و لغو برخی از پروازها توسط این شرکت است. وی افزایش قیمت بلیط های هواپیما را نیز از دیگر عوامل کاهش تعداد مسافر در 6 ماه نخست امسال نسبت به سال گذشته دانست و افزود: با رایزنی هایی که توسط این اداره کل و مسئولان سازمان هواپیمایی کشوری صورت گرفته نرخ بلیط ها کاهش نسبی داشته است.سلامی یادآور شد: 48 هزار مسافر در 6 ماه نخست امسال با 546 پرواز از طریق فرودگاه های بیرجند و طبس سفر کردند.وی ادامه داد: از ابتدای امسال 21 هزار و 656 مسافر در 273 پرواز ورودی و  22 هزار و 832 مسافر در 273 پرواز خروجی با پروازهای فرودگاه بین المللی بیرجند تردد کردند و در مدت یاد شده 525 هزار کیلوگرم بار نیز جا به جا شده است. وی در خصوص پروازهای فرودگاه طبس نیز گفت: در این مدت 80 پرواز از این فرودگاه انجام شده که 4 هزار و 361 نفر مسافر و 34 هزار کیلوگرم از این طریق بار جا به جا شده است.مدیرکل فرودگاه های استان اظهار داشت: هفته ای 2 پرواز در مسیر تهران- بیرجند- تهران از فرودگاه طبس  انجام می شود. وی در مورد افزایش پروازهای فرودگاه های استان گفت: پیگیری های اخیر این اداره کل، نماینده مردم بیرجند، خوسف و درمیان در مجلس شورای اسلامی و استانداری خراسان جنوبی با ایرلاین های فعال در سطح کشور به منظور برقراری پرواز تهران-بیرجند-تهران توسط یکی از این ایرلاین ها و اضافه شدن پروازهای بیرجند-مشهد-بیرجند هستیم که به زودی نتیجه آن به اطلاع مردم خواهد رسید.استان مرزی خراسان جنوبی دارای 2 فرودگاه فعال در شهرهای بیرجند و طبس است.9893 * 6054            "}