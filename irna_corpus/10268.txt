{"onTitr":" بررسی مطبوعات    ","titr":" آوار ارزی بر سر سوداگران دلار","describe":" تهران- ایرنا- سیرنزولی قیمت ارز که به رغم تمایل سوداگران و دلالان، از اواسط هفته بسیاری را راهی بازار فروش کرده، از دید کارشناسان همچنان ادامه یافته و به دیگر بازارها سرایت خواهد کرد.", "text":"به گزارش گروه تحلیل، تفسیر و پژوهش های خبری، امروز چهارشنبه 11 مهرماه، روزنامه ها مهمترین محورهای خبری –تحلیلی خود را روی سقوط قیمت ارز، تاثیر روند نزولی قیمت ارز بر بازارهای دیگر و انتخاب «برهم صالح» به عنوان رییس جمهوری عراق متمرکز کردند. این گزارش به بررسی محورهای یادشده در روزنامه های امروز پرداخته است.**شوک سقوط ارزنرخ ارز چند روزی است که در سراشیبی سقوط قرار گرفته است. ادامه این روند نزولی، موج فروشندگان ارز را روانه بازار کرده است. روزنامه ها امروز به بررسی ابعاد مختلف این مساله پرداختند.روزنامه «قانون» در گزارش خود نوشت: طی چند روز اخیر بازار ارز مملو از جمعیتی است که برای فروش دلارهای خود به این بازار هجوم آورده‌‌اند. نرخ با سرعت روند نزولی را طی می‌کند و این امر دلالان و سوداگرانی را که به ارز به عنوان کالایی سرمایه‌ای نگاه می‌کنند، نگران کرده است. مردم به دنبال فروش طلا، سکه و دلارهای خانگی هستند تا مبادا ضرری متوجه آن‌ها شود. دلالان می‌گویند حاضریم دلارهای خود را با نرخ 11هزار تومان بفروشیم؛ چراکه احتمال کاهش بیشتر نرخ ارز در روزهای آینده نیز وجود دارد. البته طبق گزارش‌های میدانی از بازار ارز در برخی موارد دلار تا قیمت هشت هزار تومان نیز خرید و فروش شده است.روزنامه «آفتاب یزد» در مورد دلایل کاهش قیمت دلار نوشت: در خصوص دلایلی که موجب ریزش نرخ ارز طی روزهای اخیر شد ذکر چند نکته ضروری به نظر می رسد. اول اینکه اجلاس سازمان ملل طی هفته گذشته تاثیر مثبتی بر روند تحولات مرتبط با ایران داشت به گونه ای که گروه 1+4 طی قطعنامه 12بندی حمایت خود را از تعامل با ایران اعلام داشت. از سوی دیگر، شکست ترامپ در شورای امنیت و حمایت بیشتر اعضا از برجام توانست تاثیر قابل ملاحظه ای بر روند تعاملات میان ایران و دیگر کشورها داشته باشد که طبعا این موضوع تاثیرات داخلی خود را نیز داشت. در ادامه می خوانیم: در کنار همه این موارد، شاهد مداخله و ورود بانک مرکزی در حیطه بازار ارز طی هفته جاری بودیم. این موضوع پس از آن اتفاق افتاد که اتحادیه اروپا اقدام مالی مبتنی بر خرید نفت ایران به یورو را انجام داد که دستاورد موفقی برای دیپلماسی اقتصادی ایران بود. در گزارش روزنامه «همدلی» هم آمده است: به نظر می‌رسد بانک مرکزی تصمیم گرفته است تکلیف 20 تا 25 میلیارد دلار ارزی را که در خانه‌ها حبس شده است، مشخص‌کند. بسیاری از تحلیلگران اقتصادی یکی از مهم‌ترین دلایل گرانی ارز را کمبود عرضه اعلام کرده بودند که بر همین اساس بانک مرکزی تصمیم گرفته با شیوه‌های جدید از جمله سپرده‌گذاری ارزی و عرضه درآمد حاصل از فروش نفت در سامانه نیما این مشکل حل و فصل کند.در سرمقاله روزنامه «ابتکار» هم می خوانیم: فارغ از امیدواری‌هایی که در این زمینه وجود دارد و انتظار می‌رود دست‌اندرکاران اقتصاد کشور این بار با تکیه بر تدوین، تهیه و اجرای راهبردهایی علمی، کارشناسی و کارآمد، نسبت به کنترل بازار ارز و سکه اقدام کنند، این «سقوط آزاد» در «زمان اندک» را باید با دیده تردید و احتیاط نگریست. چرا که به نظر می‌رسد این روند هم مانند افزایش ناگهانی، غیرمتعارف و شوکه‌کننده بهای ارز و طلا، تابع مشخصی از روندهای حاکم بر اقتصاد نباشد. در حقیقت برخی نشانه‌ها حاکی از آن است که مولفه‌هایی خارج از معادله‌های اقتصادی و فرآیندهای بازار و صنعت و ترازهای مالی و تجاری کشور، موجب این ریزش شده‌اند. همین موضوع نشان می‌دهد باید نسبت به پایدار ماندن این شرایط دقت نظر بیشتری داشت.در ادامه آمده است: در چنین رخدادهایی آن‌چه بیش از هر موضوع دیگری حائز اهمیت است ایجاد ثبات، تثبیت قیمت‌ها و مهم‌تر از همه ایجاد تعادل در این بازار آشفته است. این همه هم ممکن نمی‌شود، مگر آن‌ که نهادهای تصمیم‌گیر رسمی ـ دولت ـ به عنوان اصلی‌ترین بازیگر این صحنه با ایجاد فرآیندهایی شفاف، موضوع را برای فعالان اقتصادی و تجاری کشور روشن کند.به گزارش روزنامه «جوان»، بازار ارز دیروز روند کاهشی خود را ادامه داد؛ اقدامی که به نظر می‌رسد در صورت پیگیری بیشتر دولت در ساماندهی، این بازار به شدت به آرامش روانی و رفع نگرانی‌های مردم در توانمندی مسئولان در حل مشکلات اقتصادی کمک می‌کند. اگر چه برخی دارندگان دلار و دلالان و مردم ساده‌نگر که به قصد سوداگری وارد این بازار شدند، چندان از تقویت پول ملی خوشحال نیستند، اما قاطبه مردم به شدت نسبت به تدابیر دولت و بانک مرکزی و فضای موجود امیدوار شده‌اند و انتظار دارند دولت و بانک مرکزی همین روند را در دستور کار خود قرار دهند.در سرمقاله روزنامه «خراسان» هم آمده است: کارشناسان معتقدند بار اصلی افزایش نرخ ارز در روزها و هفته های اخیر بر دوش هیجانات کاذب روانی و نیز غیبت بانک مرکزی از بازار اسکناس ارز بوده است. با این حال، مداخله جدی بانک مرکزی در بازار، زمینه را برای ایجاد محرک روانی قوی جهت افت قیمت ها ایجاد می کند. به این ترتیب شرط کافی برای ترکیدن کامل حباب نرخ ارز، به فضای روانی به وجود آمده در تحولات اخیر بستگی دارد. در ادامه می خوانیم: به نظر می رسد در صورت بروز عزم جدی و موثر بانک مرکزی برای سامان دهی بازار ارز، پذیرفتن و دخیل کردن بازیگران حقیقی و رسمی این بازار از جمله صرافی ها و به خصوص اطلاع رسانی شفاف برای زدودن شیطنت های قیمت سازی در بازار، روند قیمت ها را از همان راهی که رفته است، به نقطه تعادل حقیقی باز می گرداند. بازار ارز در شرایط فعلی نیاز به یک راهبر قوی دارد. بانک مرکزی باید با بازگرداندن اعتبار و اقتدار خود، با قدرت هر چه تمام تر، صادرکنندگان خصولتی را که نقش کمرنگی در عرضه ارز به بازار داشته اند، به عرضه ارز ترغیب کند و با ابزارهای نظارتی و حتی قضایی، مدیران این شرکت ها را ملزم به تزریق درآمدهای ارزی خود به بازار ارز کند. در چنین شرایطی مجوز ورود ارز صادراتی به بازار، با نرخ هایی بیشتر از سامانه نیما و کمتر از نرخ فعلی بازار (حدود 12 هزار تومان) می تواند، روند نزولی نرخ ها را ادامه دهد.*پس لرزه های کاهش نرخ ارز در بازارهای دیگرکاهش نرخ ارز بر بازارهای دیگر چون بازار خودرو، گوشی تلفن همراه و ... هم تاثیر گذاشت. به نوشته روزنامه «آرمان»، اگر چه تقریبا همه کسانی که نسبت به افزایش قیمت دلار حساسیت نشان می‌دادند، به فراخور موقعیت از افت حتمی قیمت دلار سخن گفته بودند اما کمتر کسی می‌توانست تاثیر شدید ناشی از سقوط قیمت دلار را چنین پردامنه و وسیع تصور کند. افت قیمت به لوازم خانگی،‌ موبایل، ارزاق عمومی و حتی دخانیات هم کشیده شده است. اگر چه از اولین ساعات افت قیمت دلار مردم با هیجان خبرها را دنبال می‌کردند اما اکنون آرامش خاطری در جامعه پدید آمده و در این بین دلالان حوزه‌های مختلف در سکوت به آینده نظر دوخته‌اند.در گزارش روزنامه «اطلاعات» هم می خوانیم: دیروز همزمان با بروز التهاب ناشی از سقوط قیمت ارز، بازار برخی کالاهایی که مستقیما از قیمت ارز تاثیر می‌پذیرند هم ملتهب بود به گونه ای که همزمان با کاهش قیمت ها، عرضه و فروش کالاهایی که قبلا کمیاب بود یا عوامل بازار از فروش آن خودداری می کردند، افزایش یافت . با این حال شهروندان درانتظار کاهش بیشتر بهای ارز و قیمت کالاها فقط ویترین ها را نظاره کرده و از خرید خودداری می کردند. این وضعیت دربازارهایی چون لوازم خانگی، تلفن همراه،رایانه، خودرو و حتی برخی مواد غذایی قابل مشاهده است.به نوشته اطلاعات، دراین باره «محمد طحان پور» رئیس اتحادیه تولید کنندگان و واردکنندگان لوازم خانگی کشور به خبرنگار اطلاعات گفت: چون تولیدکنندگان داخلی لوازم خانگی مواداولیه خود را با ارز هشت هزار تومان وارد کرده اند و قیمت ارز احتمالا و در خوشبینانه ترین حالت دراین رقم تثبیت نخواهدشد، فعلا کاهش قیمتی را دراین بخش شاهد نخواهیم بود.وی تصریح کرد: اما ماجرا درباره لوازم خانگی وارداتی فرق می کند چراکه به احتمال بسیار دراین بخش شاهد کاهش قیمت خواهیم بود. البته چون هنوز تکلیف قیمت ارز مشخص نیست نمی توان تخمینی از میزان این کاهش داشت. اما چون ثبت سفارش لوازم خانگی تا الان متوقف بوده یا کالاها درگمرک مانده است، درهر صورت واردات با قیمت ارزانتری به کشور صورت خواهدگرفت. روزنامه «مردم سالاری» هم نوشت: بنابر گزارشها جز بازار ارز، در سایر بازارها هم همگی فروشنده بودند و بازارهایی همچون موبایل و خودرو واکنش آنی به وضعیت دلار نشان داده اند و به گفته فعالین این بازارها قیمتها با کاهش چند میلیونی در بازار خودرو خارجی و کاهش حدود بیست درصدی در انواع قیمت گوشی تلفن همراه در روزگذشته مواجه بوده است.روزنامه «همشهری» در گزارش خود نوشت: کاهش نرخ دلار به بازار محصولات صنعتی تسری یافته و دیروز قیمت خودروهای داخلی و وارداتی ، گوشی تلفن همراه ، تبلت و رایانه و برخی لوازم خنگی سیر نولی به خود گرفت. قیمت خودروهای داخلی از 1.5 تا 15 میلیون تومان و قیمت وارداتی ها تا 50 میلیون تومان کاهش یافته و در روزهای آینده با تداوم کاهش نرخ دلار، شکست بیشتر قیمت بین خودروها را شاهد خواهیم بود.  ** انتخاب رئیس جمهوری عراقبرهم صالح نامزد حزب اتحادیه میهنی کردستان عراق دیروز به عنوان رییس جمهوری این کشور انتخاب شد. روزنامه ها به این مساله پرداختند.روزنامه اطلاعات در گزارش خود آورد: پس از انصراف «فؤاد حسین»، نامزد حزب«دموکرات» کردستان عراق از نامزدی ریاست‌جمهوری این کشور، رئیس پارلمان عراق با انصراف وی مخالفت کرد و بار دیگر رأی گیری در دور دوم ادامه پیدا کرد و این بار نیز «برهم صالح»، نامزد حزب اتحادیه میهنی کردستان با اختلاف آرای فاحش پیروز این رقابت و رسما رئیس‌جمهوری عراق شد.به نوشته روزنامه قانون، اگرچه پست ریاست جمهوری از حیث قانون اساسی یک پست تشریفاتی به شمار می رود که مهم‌ترین مسئولیتش صیانت از قانون اساسی است، اما اعتقاد این است که عملگرایی و اثرگذاری این سمت بستگی به شخصیتی دارد که آن را به دست می گیرد،در ادامه می خوانیم: برهم صالح اکنون بر این کرسی تکیه زده و انتظارات از او در داخل و خارج عراق نیز بالاست؛ به ویژه اینکه او پیشقدم طرح های مهمی در حوزه عدالت و توسعه و پیشرفت اقتصادی و فرهنگی عراق و تقویت آشتی ملی و فراتر از آن، صلح و آرامش در عموم منطقه بوده است.از برهم صالح به عنوان چهره ای کُرد یاد می‌شود که توانسته است در طول حیات سیاسی خود، به خاطر نوع شخصیت نسبتا شوخ طبع با‌فرهنگ، روشنفکر و تحول طلبی که دارد، شبکه وسیعی از روابط داخلی و خارجی را ایجاد کند. او در کردستان عراق جزو چهره ای تحول گراست. در بغداد، برهم صالح جزو دوستان نزدیک همه احزاب به شمار می رود که به خاطر انعطاف پذیری سیاسی بالایی که دارد و تاکید مکرر او بر ضرورت ماندن اقلیم کردستان در جغرافیا و تمامیت ارضی عراق مورد احترام و تقدیر همه جناح ها در بغداد است.به نوشته روزنامه همدلی، دکتر برهم صالح سرانجام پس از کش و قوس بسیار به عنوان سومین رئیس جمهور در عراق پس از صدام انتخاب گردید، انتخابی پرتنش که بی شک باعث افزایش اختلافات سیاسی در اقلیم کردستان خواهد شد، چرا که دو حزب حاکم این منطقه تا آخرین لحظات هم نتوانستند در خصوص معرفی یک کاندیدا به توافق برسند، و بنا به آنچه که نمایندگان حزب دموکرات اعلام کردند، حزب اتحادیه میهنی برخلاف توافق عمل کرده و زمینه را برای کسب پست مذکور بدون هماهنگی با دیگر احزاب کُرد فراهم ساخته است. به همین دلیل 25 نفر عضو حزب دموکرات در پارلمان عراق و تنی چند از نمایندگان هم پیمان آنها، در دوره دوم انتخاب رئیس جمهور توسط پارلمان شرکت نکردند و جلسه را ترک کردند.پژوهشم**9275**9279            "}