{"onTitr":"","titr":" سردفتران از تاسیس دفتر طلاق در شهرضا اجتناب می کنند","describe":" اصفهان - ایرنا - اجتناب سردفتران از تاسیس دفتر طلاق در شهرضا سبب شده تا زوج ها موقع جدایی به مناطق همجوار مانند دهاقان و حتی سمیرم مراجعه کنند.", "text":"رئیس اداره ثبت احوال شهرستان شهرضا روز سه شنبه به ایرنا گفت : سردفتران طلاق را مکروه می دانند و بدین سبب از تاسیس دفتر طلاق اجتناب می کنند.علیرضا صدری افزود : طبق قانون برای تاسیس دفتر طلاق باید سردفتری که حداقل پنج  سال سابقه دفتر ازدواج دارد اقدام کند اما تاکنون دفتری در این زمینه در شهرضا تاسیس نشده است .وی افزود : در مقابل 6 دفتر ازدواج در این شهرستان دایر و فعال است.  کارشناس امور اجتماعی فرمانداری شهرستان شهرضا نیز گفت: نبود دفتر طلاق در شهرضا مدت هاست مورد بحث و گفت و گوست.آرزو قوامی افزود : نبود دفتر طلاق، آمار را پایین نمی آورد بلکه وجود دفتر طلاق ما را برای برآورد فراوانی ، کمیت و راهکار کاهش این پدیده  اجتماعی یاری می دهد. وی گفت: نداشتن تمایل دفترداران رسمی ثبت ازدواج به افزودن کاربری طلاق، ریشه در اعتقاد آن ها به بدیمنی  و بی برکتی درآمد حاصل از جاری ساختن صیغه طلاق و ثبت آن است.این کارشناس افزود : در سال های اخیر زشتی طلاق تا حدودی درجامعه از بین رفته که علت آن  این است که ازدواج بر پایه ملاک و انتخاب ریشه دار و هدفمند شکل نمی گیرد.کارشناس امور اجتماعی فرمانداری شهرضا تصریح کرد: کمرنگ شدن نقش والدین،  استقلال بی  قاعده جوانان، الگو پذیری از اطرافیان،  کم طاقتی و کاهش تاب آوری فردی و اجتماعی زوجین و مسائل اقتصادی و تا حدودی اعتیاد از مهمترین دلایل طلاق است.قوامی افزود: در شهرضا دخالت بی جا و دلسوزی های غیرمنطقی را می توان از مهمترین علل به هم خوردن روابط زوجین و طلاق دانست.وی گفت: مشاوره قوی، زمان مند ، بصیرت و آگاهی زوجین و خانواده ها در کاهش این آسیب بسیار کارآمد و موثر است.کارشناس اموراجتماعی فرمانداری شهرضا گفت: آموزش ریشه ای و فرهنگ سازی در حوزه مهارت های زندگی از مهمترین بسترهای تحکیم خانواده و ایجاد یک کانون سالم و امن به نام خانواده است. ت/7144 / 6022            "}