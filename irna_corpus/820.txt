{"onTitr":"","titr":" تکمیل زنجیره صادرات راهبرد عبور از مشکلات صنعت سنگ است","describe":" خمین - ایرنا - مدیرکل دفتر بازرگانی آسیا و اقیانوسیه سازمان توسعه تجارت ایران گفت: تکمیل زنجیره صادرات و تقویت زیرساخت های این حوره راهبرد عبور از مشکلات و خروج از رکود صنعت سنگ کشور است.", "text":"به گزارش ایرنا، سید «مجتبی موسویان» عصر روز پنجشنبه در میزتخصصی سنگ ایران در حاشیه نمایشگاه بین المللی سنگ محلات، افزود: ایران ذخایر غنی از سنگ تزئینی دارد و در زمینه تنوع سنگ نما مقام اول دنیا را به خود اختصاص داده و 25 درصد ذخایر سنگ دنیا متعلق به ایران است. وی اظهار داشت: دسترسی به بازار سنگ به دلیل موقعیت جغرافیایی کشور آسان است اما ایران از جایگاه خوبی در زمینه صادرات این فراورده معدنی برخوردار نیست. مدیرکل دفتر بازرگانی آسیا و اقیانوسیه سازمان توسعه تجارت ایران بیان کرد: کمتر از 2 درصد از سنگ نمای تولیدی صادر می شود و استخراج و فرآوری سنگ بر مبنای صادرات پایه ریزی نشده است. موسویان یادآور شد: صادرات سنگ نما رو به افزایش است به طوریکه میزان آن درسال 94 حدود 187 میلیون دلار ، سال 95 با رشد 6 و نیم درصدی به 274 دلار و در سال گذشته با رشد 24 درصدی 341 میلیون دلار بوده است. وی ادامه داد: برای این که چرخه استخراج معادن و فرآوری سنگ نما و تزئینی به حرکت درآید و از رکود خارج شود باید صادرات با تصاحب بازارهای جهانی افزایش یابد و ایران جایگاه واقعی خود را در این عرصه پیدا کند. مدیرکل دفتر بازرگانی آسیا و اقیانوسیه سازمان توسعه تجارت ایران گفت: حضور در نمایشگاه های بین المللی، بازاریابی در بازارهای هدف سنگ و عرضه توانمندی و ظرفیت های داخلی از راهبردهای توسعه صادرات سنگ است. موسویان ادامه داد: در صورتی که مرکز فروش سنگ در عمان راه اندازی می شد در بازاریابی و افزایش فروش سنگ نما کمک موثری بود. وی عنوان کرد: در سال های گذشته کمتر به تصاحب بازارهای دور توجه شده و برای افزایش مراودات تجاری مذاکرات چهره به چهره اهمیت زیادی دارد. مدیرکل دفتر بازرگانی آسیا و اقیانوسیه سازمان توسعه تجارت ایران یادآور شد: توانمندی ایران از نظر ذخایر غنی معدنی، نیروی انسانی جوان، امنیت و انرژی بالا است و باید به بهترین شکل از آن بهره گرفت. موسویان گفت: 21 میز تخصصی در سازمان توسعه تجارت برای افزایش و تسهیل در امر صادرات راه اندازی شده است که هفت میز در اداره آسیا و اقیانوسیه با حضور ژاپن، هند، ترکیه، اندونزی، ویتنام، افغانستان و چین است. وی افزود: ورود برخی کالا ها را برای حمایت از تولید کنندگان می توانممنوع و یا محدود کرد و در ایران نیز ورود یکهزار و 399 نوع کالا از خارج به کشور ممنوع شده است. مشاور معاون توسعه مدیریت، منابع و امور استان ها و مسئول هماهنگی امور استان ها وزارت صنعت، معدن و تجارت گفت: ایران از نظر تنوع سنگ نما مقام اول، ذخیره سنگ مقام سوم و در فرآوری و تولید رتبه چهارم جهان را دارد اما در صادرات از جایگاه مطلوبی برخوردار نیست. «ایرج موفق»افزود: معادن در اختیار بخش خصوصی است و دولت در استخراج و فرآوری سنگ تزئینی و نما نقشی ندارد و این بخش خصوصی است که باید بازاریابی مناسبی داشته باشد. وی اظهارداشت: تولید غیر استاندارد و با کیفیت پایین، بسته بندی نامناسب و قیمت بالای تولید باعث شده سنگ ایران در تجارت بین المللی جایگاهش ضعیف تر از رقیبان باشد. مشاور معاون توسعه مدیریت، منابع و امور استان ها و مسئول هماهنگی امور استان های وزارت صنعت، معدن و تجارت ادامه داد: استفاده از ماشین آلات فرسوده از دلایل کیفیت پایین سنگ است و در جبران این نقیصه معدن داران و صنعتگران حوزه فرآوری سنگ می توانند با درخواست تسهیلات نسبت به دریافت تسهیلات نوسازی ماشین آلات بالای 10 سال اقدام کنند. موفق افزود: راهبرد دیگر برای حمایت از صنعتگران و رونق تولید استفاده از بسته های حمایتی دولت در قالب تسهیلات است که سهمیه هر استان مشخص و ابلاغ شده است. وی ادامه داد: در شهرک ها و مناطق ویژه اقتصادی معافیت هایی در نظر گرفته شده و معافیت ورود ماشین آلات نو نیز عملیاتی شده است. مشاور معاون توسعه مدیریت، منابع و امور استان ها و مسئول هماهنگی امور استان ها، هدف از برگزاری میز تخصصی سنگ را اتحاد و افزایش قدرت معدنکاران و صنعتگران و تصمیم گیری تخصصی برای تولید و فرآوری سنگ با بازاریابی مناسب بیان کرد. رئیس کمیسیون معدن انجمن سنگ ایران نیز در این میز تخصصی افزود: دولت در کنار بخش خصوصی می تواند مشکلات صادرات و نوسانات ارزی صنایع سنگ را حل کند. «عزیز میرزاییان» ادامه داد: اساس برنامه ریزی ها برای صنعت سنگ نما باید پرهیز از سیاسی کاری و استفاده از تخصص کارشناسان باشد. وی ادامه داد: استان مرکزی به عنوان متولی میز سنگ می تواند از ظرفیت تشکل های صنفی کشور در حوزه معدن و سنگ استفاده کند و از نقطه نظرهای استان های مختلف در تصمیم گیری های خود برای توسعه صنعت سنگ بهره مند شود. رئیس هیات مدیره کانون سنگ ایرن نیز در این میز تخصصی گفت: جایگاه صنعت سنگ در بازارهای جهانی قابل قبول نیست و تولیدکنندگان به دنبال بازارهای داخلی هستند. «رضا احمدی» افزود: برگزاری این میز برای رفع مشکلات صنعت سنگ است و از مهمترین مشکلات در این صنعت نداشتن برنامه مشخص است. وی ادامه داد: در دولت نهم، بودجه و استراتژی سنگ با پیش بینی اهداف، سهم مراکز عالی، بخش خصوصی و بانک ها و تولید صادرات محور تعیین شد اما هرگزاجرایی نشد. رئیس هیات مدیره کانون سنگ ایرن اظهارداشت: حلقه های تولید سنگ، فرآوری این محصول معدنی، تولید و بازرگانی آن در کشور به یکدیگر متصل نیستند. احمدی ادامه داد: در صنعت سنگ جای تجار خالی است و باید بازرگانان با بازاریابی مناسب به توسعه صنعت سنگ کمک کنند. وی بیان کرد: براساس قانون اصل دریافت مالیات از مصرف کننده است که به دلیل نبود زیرساخت ها، دولت این مالیات را از تولیدکنندگان دریافت می کند و باید سازوکارهای دیده شود تا مصرف کننده ارزش افزوده کالای مصرفی را بپردازد. نماینده مردم محلات و دلیجان در خانه ملت نیز گفت: شهرستان محلات در برند سازی صنعت سنگ ظرفیت بالایی دارد و راه اندازی پژوهشکده سنگ محلات می تواند در توسعه این صنعت تاثیر گذار باشد. حجت الاسلام «علیرضا سلیمی» افزود: کامل نبودن چرخه تولید سنگ، ضعف در صادرات و هزینه های بالای تولید مهمترین مشکلات تولید سنگ در کشور است. وی اظهارداشت: از نقایص مهم معدنکاران این است که خود را نیازمند راهنمایی مسئولان و دانشگاه نمی دانند و تنها از تجربه هایشان استفاده می کنند. وی ادامه داد: جای خالی شرکت های دانش بنیان در یازدهمین نمایشگاه بین المللی سنگ محلات احساس می شود و امید است مرکز رشد و شرکت دانش بنیان برای نمایشگاه دوازدهم راه اندازی شود. اولین میز تخصصی سنگ ایران از برنامه های جانبی نمایشگاه بین المللی سنگ محلات بود. نمایشگاه بین المللی سنگ محلات در فضایی به مساحت 90 هزار متر مربع شامل 20 هزار متر مربع فضای سرپوشیده و 70 هزار متر مربع و فضای باز برپا شده است. در 350 غرفه این نمایشگاه، آخرین دستاوردهای حوزه سنگ های معدنی و تزئینی در زمینه های فرآوری سنگ های ساختمانی، معادن سنگ، ماشین آلات استخراج معدنی، قطعات و لوازم سنگبری، معدن و ماشین آلات تخصصی و سایر صنایع وابسته به این صنعت به نمایش درآمده است. نمایشگاه بین المللی سنگ محلات تا 20 مهرماه جاری دایر است. 7277/6013/            "}