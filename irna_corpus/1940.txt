{"onTitr":"","titr":" CFT؛ حامیان دیروز و منتقدان امروز","describe":" تهران- ایرنا- تصویب لوایح الحاق به کارگروه ویژه اقدام مالی که حدود یک دهه میان دولت های مختلف، مجلس شورای اسلامی و شورای نگهبان دست به دست شده، به رغم تصویب در مجلس با مخالفت جدی اصولگرایان مواجه است.", "text":"به گزارش گروه تحلیل، تفسیر و پژوهش های خبری، لایحه CFT  به عنوان آخرین لایحه الحاق به کارگروه ویژه اقدام مالی (FATF) یکشنبه گذشته در مجلس تصویب شد و قرار است شورای نگهبان آن را مورد بررسی قرار دهد. طی هفته های اخیر انتقادات از این لوایح به اوج خود رسید و طرفداران FATF می گویند اینک شورای نگهبان با فشارهایی برای عدم تایید CFT  مواجه است. از مجموع 41 توصیه و استاندارد FATF تنها چهار مورد برای پذیرش از سوی ایران باقی مانده بود که با ارسال چهار لایحه اصلاح قانون پولشویی، اصلاح قانون مبارزه با تامین مالی تروریسم، لایحه کنوانسیون مبارزه با جرایم سازمان یافته (پالرمو) و لایحه کنوانسیون مبارزه با تامین مالی تروریسم (CFT) از سوی دولت و تصویب آن در مجلس شورای اسلامی راه برای پیوستن به کارگروه ویژه اقدام مالی هموار شد، هرچند تعیین سرنوشت نهایی آن به تأیید شورای نگهبان بستگی دارد. با اینکه بخشی از اصولگرایان انتقاداتی به کل FATF داشتند، موضوع CFT برای آنها از اهمیت بیشتری برخوردار بوده و به همین خاطر انتقادات شدیدی علیه آن مطرح کرده اند. لازم به ذکر است که FATF به عنوان یک نهاد بین المللی میزان پایبندی کشورهای عضو به استانداردها و پیاده‌سازی توصیه‌های خود را پایش کرده و طی گزارش هایی ارزیابی خود از هر کشور را ارائه می دهد. بر اساس این گزارش ها کشورها به سه دسته تقسیم می شوند؛ دسته اول کشورهایی را شامل می شود که کاملاً توصیه‌های آن را اجرا می کنند. کشورهای گروه دوم در حال اجرای توصیه ها و انطباق با استانداردهای گروه مالی اقدام مشترک هستند. دسته آخر که ایران نیز جزو آنها به شمار می رود کشورهایی هستند که با این گروه همکاری نمی کنند و به عنوان کشورهای دارای خطر پولشویی و تأمین مالی تروریسم معرفی شده اند. گروه ویژه اقدام مالی، همواره اسامی این کشورها را در لیست سیاه قرار می دهد. به گزارش دیروز «آفتاب یزد» تلاش ها برای خروج از این لیست و قبول FATF از دوران ریاست جمهوری «محمود احمدی نژاد» آغاز شد. در آن زمان دولت نهم آمادگی کامل خود برای افزایش همکاری‌های بین المللی در زمینه مبارزه با تامین مالی تروریسم و پولشویی را اعلام کرد و حتی از FATF می‌خواهد تا تیمی را به ایران بفرستد تا تمام اقدامات ایران در زمینه مبارزه با تامین مالی تروریسم و پولشویی در سه سال را از نزدیک بازدید کنند.در این گزارش آمده است پیوستن ایران به گروه ویژه اقدام مالی (FATF) در ادامه اجرایی‌کردن قانون مبارزه با پولشویی بود که سال‌ها پیش در سال ٨6 از سوی مجلس هشتم به تصویب رسیده بود و طبق آن ایران خود را مکلف به خروج از لیست سیاه FATFمی کند. اما جالب‌تر از آن اینکه در همین راستا دبیر وقت شورای عالی امنیت ملی یعنی «سعید جلیلی» در سال 1389 از برخی نهادها و وزارتخانه‌ها درخواست می‌کند که مقدمات خروج از لیست سیاه را فراهم کنند. به عبارتی شاید کلید اجرایی تمکین از FATF را جلیلی می‌زند. به گفته تحلیلگران، منتقدان اجرای FATF به طور کل و CFT به طور خاص استدلال هایی مطرح می کنند که چندان منطقی به نظر نمی رسد. اولاً در این زمینه بسیار بزرگنمایی می کنند و با تشبیه آن به «کاپیتولاسیون» و «ترکمانچایی» تلاش دارند تا به افکار عمومی بقبولانند که این کنوانسیون به ضرر منافع ملی است. به طور کل انتقادات اصولگرایان و مخالفان FATF را می توان در قالب چند محور خلاصه کرد؛ نخست اینکه آنها می گویند با پیوستن به این کنوانسیون بین المللی ایران ناچار است که اطلاعات نظام مالی خود را هم به گروه اقدام مالی و هم به سایر اعضای آن ارائه کند. دومین مورد که بیشتر ناظر به CFT است به تعریف تروریسم مربوط می شود. به نظر می رسد یکی از مناقشه برانگیزترین ابعاد پیوستن به FATF نبود اجماع بر سر تعریف تروریسم است. در واقع، بر اساس دیدگاه کارشناسان مختلف نگرانی اصولگرایان از این است که در آینده با فشارهای ایالات متحده یا کشورهای مخالف ایران در منطقه هریک از گروه های مورد حمایت ایران در محور مقاومت در فهرست گروه های تروریستی قرار گیرد و از این طریق ایران متهم به حمایت از تروریسم شود. همانطور که زمانی، مبارزه با کمونیسم گفتمان سیاسی مسلط بر نیمی از جهان بود و دولت های بلوک غرب مخالفان داخلی و خارجی خود را با برچسب کمونیسم خطاب می کردند، امروزه نیز مبارزه با تروریسم گفتمان مسلط بر جهان بوده و بسیاری از تعاملات سیاسی یا کنشگری های نظامی و امنیتی در سطوح مختلف ملی، منطقه ای و جهانی در این راستا تعریف می شود. به همین خاطر ممکن است گروه یا گروه هایی از سوی یک دولت تروریستی اعلام شوند ولی برخی دیگر از کشورها آنها را در لیست گروه های تروریستی قرار ندهند. چند نکته دیگر درباره اجماع بر سر تعریف و تعیین مصادیق تروریسم قابل ذکر است. یکی بر اساس قطعنامه 1373 سازمان ملل هر کشوری طبق منافع ملی و در چارچوب‌ قوانین داخلی خود لیستی از افراد و گروه‌های تروریستی دارد. این لیست تنها برای آن کشور و کشورهایی که با آن دارای تفاهم‌نامه همکاری هستند لازم الاجرا است. کشورهایی مانند آمریکا و عربستان لیست خود را دارند و سازمان ملل هم دارای لیست خاص خود است. در حال حاضر سازمان ملل به عنوان مهمترین نهاد بین المللی چهار گروه القاعده، طالبان، داعش و جبهه النصره و زیرشاخه های آنها را به عنوان گروه تروریستی می شناسد. بنابر این در تعاملات بین المللی، سازمان ملل مرجع شناسایی گروه تروریستی است و نه کشورهای عضو آن و یا هر نهاد دیگری از جمله FATF. دیگر اینکه تعریفی که در کنوانسیون مبارزه با تامین مالی تروریسم آمده است، در قانون مبارزه با تامین مالی تروریسم مصوب 1394 مجلس شورای اسلامی ایران نیز با اندکی تغییر مورد قبول قرار گرفته است. بر اساس این تعریف ایران نیز همچون دیگر کشورها اعمال خشونت باری را که از طریق ارعاب مردم، قصد تاثیرگذاری بر سیاست ها و رویه های دولت ها را دارند اعمال تروریستی می داند. بعلاوه ایران به تعداد قابل توجهی از کنوانسیون های سازمان ملل متحد که برای مقابله با تروریسم تدوین شده‌اند پیوسته است. در نهایت اینکه بر اساس قانون مجلس شورای اسلامی تشخیص مصادیق تروریسم تنها از سوی شورای عالی امنیت ملی کشور صورت می‌گیرد. بنابر این در توصیه های گروه اقدام مالی الزامی برای ایران در پیروی و تبعیت از فهرست آمریکا یا هر کشور دیگری در خصوص سازمان‌ها و نهادهای تروریستی وجود ندارد. برخی از صاحب نظران و تحلیلگران انتقادات و استدلال های منتقدان را بیشتر تلاش برای برداشت های سیاسی و تبلیغاتی علیه دولت می دانند. دلیل آنها نیز این است که اصولگرایان را عامل طرح موضوع FATF می دانند. بنابر این از اصولگرایانی که لایحه الحاق به FATF را استعماری می دانند و می گویند که این لایحه دست و پای مردم ایران را می‌بندد، می پرسند چرا همان زمان جلو این استعمار را نگرفتند. پژوهش**س.م**9279            "}