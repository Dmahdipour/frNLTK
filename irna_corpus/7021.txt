{"onTitr":"","titr":" زیرساخت های شهری مازندران، پاشنه آشیل مدیریت بحران","describe":" ساری - ایرنا - بارش شدید باران در مازندران، استانی که به پرباران بودن شهرت دارد با وجود آماده باش نیروهای امدادی و اتخاذ تدابیر پیشگیرانه، به دلیل زیرساخت های نامناسب منجر به خسارت زیادی شد.", "text":"به گزارش خبرنگار ایرنا، بارندگی همراه با رعد و برق و تندباد همان گونه که هواشناسی از اوایل هفته پیش بینی کرده و دو بار هم اخطاریه داده بود از عصر جمعه از غرب مازندران شروع شد و در کمتر از 2 ساعت تمام مناطق استان را در بر گرفت.شدت بارندگی به حدی بود که برابر اظهارات کارشناسان هواشناسی طی 17 سال گذشته بارندگی با این شدت در هیچ فصلی سابقه نداشت و به همین دلیل هم زیرساخت های موجود بویژه در شهرها تاب تحمل از دست دادند و این وضعیت سبب شد تا در شهرهایی مانند تنکابن خسارت بیشتر از سایر مناطق شود.براساس نخستین آمارهای ارائه شده از سوی مدیریت بحران استانداری مازندران بیشترین خسارت ها به مناطق غربی این استان وارد شد به طوری که 6 روستای نوشهر در محاصره سیل قرار گرفت و طغیان رودخانه های صفا رود و چالکرود در رامسر هم به تاسیسات زیر بنایی این شهرستان خسارت زد . همچنین بارندگی شدید در تنکابن با بالاآمدن سطح آب روخانه چشمه کیله همراه شد و رودهای دیگر منطقه را هم طغیانی کرد که نتیتجه آن بسته شدن جاده دسترسی به منطقه دوهزار و سه هزار این شهرستان بود.شدت بارندگی و آب گرفتگی زیاد معابر شهری در هفت شهرستان غربی مازندران سبب شد تا آموزش و پرورش استان مدارس این شهرستان های را شامل نور، نوشهر، چالوس، رامسر، تنکابن ، عباس آباد و کلاردشت در نوبت صبح تعطیل اعلام کند.بر اساس اعلام مسئولان شهرستان تنکابن، طغیان رودهای منطقه سبب تخریب 20 دهنه پل در این شهرستان شد.رعد و برق و بارش شدید باران در مازندران همچنین موجب آتش گرفتن پست های برق در برخی مناطق از جمله ساری و 6 منطقه این شهر شد و مردم  این مناطق شب گذشته را در تاریکی به سر بردند .خاموشی برق علاوه بر ساری در شهرستان های شرقی مازندران از جمله نکا و بهشهر و گلوگاه هم شب گذشته برای ساعاتی وجود داشت.همچنین اصابت صاعقه در فریدونکنار باعث شد تا مسافر خرم آبادی که برای گذراندن تعطیلات به این استان سفر کرده بود به کما برود و بنا به گفته مسئولان بیمارستان امام خمینی (ره) این شهرستان احتمالا این جوان 30 ساله دچار مرگ مغزی شود . علاوه بر این، تاسیسات آب، برق و تلفن مناطق شرق مازندران از جمله بیش از 50 روستای نکا  قطع شد و اهالی این روستاها روز بارانی بدون این امکانات را سپری می کنند و 20 خانه روستایی شهرستان آمل هم دچار خسارت شد.هر چند با توجه به اعلام و هشدار مدیریت بحران استانداری مازندران ، شهرداری ها و دهیاری ها به وظیفه خود برای لایروبی انهار و جوی های آب و همچنین هرس درختان از روزهای قبل عمل کردند اما آبگرفتگی های شدید کوچه ها و خیابان ها نشان دهنده ضعف زیرساختی برای زمان بروز این بحران ها است .نبود طرح جامعی برای هدایت آبهای سطحی در مازندران به مشکلی جدی در مناطق شهری استان تبدیل شده و هر از چند گاهی با بارندگی های شدید شهروندان را به صورت جدی دچار مشکل می کند.مدیرکل مدیریت بحران استانداری مازندران بعد از ظهر روز شنبه در گفت و گو با خبرنگار ایرنا با اشاره به اینکه تمامی شهرستان های 22 گانه استان درگیر مسائل مربوط به بارندگی های شدید و سیلاب ناشی از آن بوده اند، گفت: میزان خسارت ها در هر شهرستان متفاوت است . علی اصغر احمدی افزود : شهرستان های تنکابن ، عباس آباد و رامسر بیشترین خسارت را دیده اند . وی همچنین نوشهر ، چالوس ، بهشهر و نکا را از جمله شهرستان هایی اعلام کرد که میزان خسارت های بارش شدید باران در آنها زیاد بوده است . مدیرکل بحران استانداری مازندران خسارت های ناشی از بارندگی شدید را آبگرفتگی معابر و واحدهای مسکونی و تخریب سربندی های منازل اعلام کرد . وی با تاکید بر اینکه از روزهای قبل ادارات کل هواشناسی و مدیریت بحران مازندران در خصوص وقوع این بارندگی شدید و سیلاب هشدار داده بود، گفت: با توجه به این هشدارها نیروهای امدادی دستگاههای خدمات رسان برای این منظور در حالت آماده باش قرار گرفتند . احمدی در باره چرایی خسارت و تلفات با وجود آماده باش و آمادگی قبلی در استان ، توضیح داد: در زمان بحران ها تنها آمادگی نیروهای امدادی کفایت نمی کند و برای خروج از بحران ها در این مواقع نیاز به فراهم کردن زیرساخت های  لازم است . وی افزود: علاوه بر شدید بودن بارندگی های اخیر ، طولانی بودن مدت زمان آن هم سبب شد تا زیرساخت ها پاسخگو نباشند و مردم با مشکل مواجه شوند.مدیرکل مدیریت بحران استانداری مازندران گفت: بارندگی ها تا به اندازه ای بود که ظرف مدت 10 دقیقه تمامی جوی ها و کانال های آب سطح شهرها مملو از آب می شد و مسیری برای خروج و هدایت آبهای اضافی وجود نداشت .وی ادامه داد: میزان زیاد  بارندگی در مازندران تا به اندازه ای بود که به طور مثال در بارش 262 میلمتری باران در میانلاب رامسر در کمتر از 24 ساعت طی 17 سال گذشته بی سابقه بوده است.به گفته احمدی این میزان بارندگی ها چند برابر بارندگی های یک ساله استان مازندران است و بدین گونه استان از این میزان بارش غافلگیر شده است  .وی بخشی از مشکلات به وجود آمده در بارش شدید اخیر را نبود و کمبود زیرساخت های شهری لازم ذکر کرد و گفت: کانال ها و جوی های آب در شهرهای استان بر اساس بارندگی های متداول طراحی شده است و جوابگوی این حوادث خاص و بحرانی نیست . احمدی که بیشتر از چهار سال است به عنوان مدیرکل بحران استانداری مازندران فعالیت می کند، افزود : در این مدت به یاد ندارم بارندگی و یا سیلاب با این شدت و مدت زمان طولانی رخ داده باشد .وی اضافه کرد : در سال 1394 بارندگی و خسارت های سیل در سوادکوه ، آخرین بارش شدید باران در مازندران بود که البته شدت و مدت آن به طولانی بارندگی اخیر در مازندران نبود .مدیرکل مدیریت بحران مازندران گفت: علاوه بر این، ادامه دار بودن بارندگی ها در مازندران آن هم با شدت برای دومین روز باعث شده تا مشکلات مردم از این ناحیه بیشتر شود . وی با تاکید بر اینکه تمامی نیروهای امدادی دستگاههای اجرایی و خدمات رسان استان مازندران برای باران شدید اخیر پای کار هستند، افزود : با وجود تمامی این تلاش ها ، فراهم کردن یکسری زیرساخت ها می توانست از میزان خسارت و مشکلات ناشی از آن بکاهد . احمدی بیان کرد: کانال ها و جوی های هدایت آب در شهرهای مازندران جوابگوی بارندگی های معمولی است و برای این گونه حوادث نمی تواند پاسخگو باشد . وی افزود: برای مقابله با چنین حوادثی ، در سال های اخیر شهرداری ها مبادرت به آغاز مطالعه طرح جامع جمع آوری آبهای شهری کرده اند تا با ساخت جوی و کانال های هدایت آب عمیق تر در زمان وقوع این گونه حوادث مشکلات بیشتر نشود . مدیر کل بحران مازندران گفت: همچنین افزایش ساخت و سازها که باعث کاهش جذب آب در کانال ها می شود به نوعی یکی از مشکلات مناطق شهری این استان به شمار می رود به طوریکه آسفالت کوچه ها و بالا آمدن سطح معابر را به همراه می آورد و موجب وارد شدن آب به منازل مسکونی می شود . احمدی در خصوص برآورد خسارت های باران شدید اخیر هم اظهار داشت: بعد از پایان بارندگی و طی چند روز آینده ، میزان خسارت های این حادثه اعلام خواهد شد . اداره کل هواشناسی مازندران در پیش بینی اخیر اعلام کرده است که از میزان بارش ها در غرب مازندران از عصر امروز - شنبه - کاسته می شود و بارش ها بیشتر در شرق استان رخ می دهد .همچنین این اداره کل گزارش داد بارش باران در این استان تا بامداد فردا یکشنبه 16 مهرماه ادامه خواهد داشت و این سامانه بارشی شمالی پس از آن از مازندران خارج می شود و سامانه دیگر بارشی اواسط هفته جاری از جنوب وارد استان می شود که ولی بارش ها از شدت کمتری برخوردار خواهد بود .** تلفات بارندگی بارندگی شدید و جاری شدن سیلاب به همراه آب گرفتگی معابر و خیابان ها در مازندران با تلفات هم همراه بوده است.اگرچه تاکنون منابع رسمی آمار دقیقی در این زمینه نداده اند، ولی مرگ 2 نفر و زخمی شدن 2 نفر دیگر تایید شده است.یکی از کشته شدگان بارندگی شدید راننده تاکسی در نوشهر است که به گفته معاون فرماندار این شهرستان ساعت 6 صبح امروز خودرویش در آب انباشته شده در زیرگذر شهری فرو رفت و خودش خفه شد.کشته دوم هم مربوط به شهرستان بهشهر است. گفته می شود این شهروند بهشهر به خاطر برق گرفتگی ناشی از صاعقه و بارندگی شدید جان باخت.بارندگی همچنین باعث ریزش سنگ از جاده هراز و زخمی شدن راننده یک دستگاه خودروی سواری شد. این اتفاق ظهر امروز رخ داد.یک جوان مسافر 30 ساله خرم آبادی نیز عصر دیروز بر اثر برخورد صاعقه در ساحل فریدونکنار به کما رفت و هم اکنون در کما به سر می برد.اگرچه در فضای مجازی آمار کشته شدگان بویژه ناشی از صاعقه را تا چهار نفر ذکر می کنند، ولی مسئولان مازندران می گویند که تنها تلفات ناشی از بارندگی و رعد و برق مرگ 2 نفر و زخمی شدن 2 نفر دیگر بوده است.  2096/1654            "}