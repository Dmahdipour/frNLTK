{"onTitr":" رئیس فدراسیون:    ","titr":" مدال آوری جودوکاران به حمایت سازمان یافته نیاز دارد","describe":" سمنان- ایرنا- رئیس فدراسیون جودو کشور گفت: حمایت و پشتیبانی کمیته ملی المپیک و وزارت ورزش و جوانان لازمه مدال آوری جودوکاران در المپیک است.", "text":"محمد درخشان روز سه شنبه در حاشیه برگزاری مجمع انتخابات رییس هیات جودو استان سمنان در گفت و گو با ایرنا افزود: برنامه ریزی جدی برای تقویت مدال آوری ورزشکاران جودو در المپیک رویکرد آتی این فدراسیون است. به گفته وی، جودوکاران ایرانی تاکنون موفق به کسب مدال در رقابت المپیک نشدند. وی بیان کرد: برنامه های فدراسیون جودو برای حضور در المپیک شامل چند بخش است که مهمترین آن انتخاب ورزشکار است. درخشان با اشاره به فرآیند انتخاب ورزشکاران برای حضور در المپیک، تصریح کرد: ورزشکاران با کسب امتیاز در رقابت های مختلف مانند رقابت های آسیایی و جهانی باید بتوانند در گروه منتخب برای المپیک قرار بگیرند. رییس فدراسیون جودو کشور ادامه داد: رقابت های انتخابی، برنامه ای در راستای ایجاد آمادگی برای ورزشکاران حاضر در المپیک است، تا کشور تیمی آماده در المپیک داشته باشد‌. وی، به ضرورت ارتقای کیفیت در بخش های مختلف ورزش جودو اشاره و تاکید کرد: ارتقای کیفیت در کنار کمیت می تواند در رشد و تعالی این رشته ورزشی اثرگذار باشد. درخشان با بیان این که استعدادیابی ورزش جودو نیازمند روال خاص خود است، یادآور شد: با درخواست ورزشکار از هیات های استانی، ورزشکاران طی گذراندن آزمون های مختلف، زیر نظر مربیان و در قالب گروه ها و تیم های مختلف قرار می گیرند. به گفته وی، ورزشکاران منتخب در آزمون های استعدادیابی، به تدریج با آموزش و تثبیت توانمندی در تیم های نوجوانان و در رده های بعدی به کارگیری می شوند. وی با اشاره به رقبای آسیایی ایران در این رشته ورزشی، خاطرنشان کرد: استمرار قرارگیری ایران در رده های برتر آسیایی و جهانی جودو از جمله چشم اندازه های این فدراسیون است. رییس فدراسیون جودو کشور گفت: کمیته ملی المپیک و وزارت ورزش و جوانان برای مدال آوری ورزشکاران این رشته ورزشی در سال های اخیر توجه و پشتیبانی خود را افزایش دهند. به گزارش ایرنا، در سال 96 حدود 35 هزار ورزشکار سامان یافته در ورزش جودو در کشور فعالیت داشته اند. امروز با حضور رییس فدراسیون جودو کشور و محسن جهانشیر سرپرست اداره کل ورزش و جوانان استان سمنان در نشست مجمع هیات جودو استان، سعید کرکه آبادی با کسب 16 رای به مدت چهار سال رئیس هیات جودو، جوجیتسو و کوراش استان سمنان شد. 9891/6103            "}