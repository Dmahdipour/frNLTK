{"onTitr":"","titr":" آب سد شیرین دره تا 2 روز دیگر وارد مدار  بجنورد می شود","describe":" بجنورد- ایرنا- مدیرعامل شرکت آب و فاضلاب خراسان شمالی گفت: بر اساس پایش انجام شده از وضعیت سد شیرین دره، آب این سد که به علت گل و لای ناشی از ورود سیلاب به مخزن از مدار مصرف بجنورد خارج شده بود، تا 2 روز آینده وارد مدار می شود.", "text":"غلامحسین ساقی روز سه شنبه در گفت و گو با خبرنگار ایرنا اظهار داشت: جاری شدن سیلاب و ورود گل و لای به مخزن سد شیرین دره در چند روز گذشته، سبب کاهش کیفیت آب آشامیدنی شهروندان بجنورد شد و بر این اساس این شرکت به ناچار آب سد را از مدار خارج کرد.وی گفت: گل و لای موجود در آب سد، 20 برابر وضعیت استاندارد است و به همین علت برای آشامیدن قابل مصرف نیست.ساقی با بیان اینکه برای تامین آب آشامیدن شهروندان بجنورد، چاه هایی که پیش از این خاموش بود، مورد استفاده قرار گرفته و وارد مدار شده است، افزود: آب این چاه ها پاسخگوی نیاز نیست و اکنون با کمبود آب به میزان 200 لیتر بر ثانیه روبه رو هستیم.وی تصریح کرد: به علت کاهش ذخیره مخازن آب، بخش هایی از شهر نیز که در نواحی مرتفع قرار دارند در ساعاتی از شبانه روز با قطعی آب روبه رو می شوند و سایر مناطق شهر هم با کاهش فشار آب روبه رو شده اند. وی با بیان اینکه 400 تا 450 لیتر بر ثانیه از آب آشامیدنی مورد نیاز شهروندان بجنورد از سد شیرین دره تامین می شود، گفت: آب آشامیدنی مورد نیاز شهروندان بجنورد روزانه 600 لیتر بر ثانیه است که این رقم در روزهای پرمصرف تابستان به بیش از یکهزار لیتر بر ثانیه می رسد. ساقی با بیان اینکه اکنون چاه های بجنورد با تمام توان وارد مدار شده اند، گفت: 200 تا 250 لیتر بر ثانیه آب چاه وارد مدار می شود اما این کفایت مصرف ساکنان بجنورد را نمی کند. مدیرعامل شرکت آب و فاضلاب خراسان شمالی با بیان اینکه ذخیره سازی آب، سبب افزایش میزان مصرف و بیشتر شدن مشکل کمبود این محصول می شود گفت: از مشترکان درخواست می شود ضمن پرهیز از ذخیره سازی آب، مصرف خود را مدیریت کنند. به گزارش ایرنا، بخش عمده آب آشامیدنی شهروندان مرکز استان خراسان شمالی از سد شیرین دره مانه و سملقان تامین می شود که اکنون ورود سیلاب به مخزن این سد، سبب کاهش شدید کیفیت آب آن شده و از مدار مصرف خارج شده است. شهر بجنورد، مرکز خراسان شمالی 210 هزار نفر جمعیت دارد. 7185/ 6042            "}