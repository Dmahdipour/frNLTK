{"onTitr":"","titr":" بیشتر مراکز علمی، کاربردی دولتی به بخش خصوصی واگذار می شوند","describe":" اصفهان - ایرنا - رئیس دانشگاه جامع علمی، ‌کاربردی کشور گفت: حدود 350 مرکز علمی، کاربردی این دانشگاه به دولت و دستگاه های اجرایی وابسته هستند که با توجه به مصوبه شورای عالی اداری، بیشتر آنها به بخش خصوصی واگذار می شوند.", "text":"بر اساس مصوبه سال گذشته شورای عالی اداری کشور، مراکز مجری آموزش‌های علمی - کاربردی دولتی مجاز به پذیرش دانشجوی جدید در هیچیک از رشته‌های آموزش عالی از جمله دوره‌های پودمانی نیستند. محمد حسین امید روز سه شنبه در گفت و گوی اختصاصی با ایرنا در اصفهان افزود: کلیه 350 مرکزی که مشمول این مصوبه هستند، تعطیل نمی شوند بلکه بیشتر آنها به بخش خصوصی واگذار می شوند که این کار در برخی استان ها نیز انجام شده است. وی این کار را واگذاری تولی گری از دولت به بخش خصوصی خواند و تصریح کرد: هرچند برخی از مراکز علمی، کاربردی غیردولتی نیز بدلیل مسائل کیفیتی، حذف شده اند. امید با اشاره به فعال بودن حدود 600 مرکز علمی، کاربردی در کشور گفت: هر یک از این مراکز می توانند بطور میانگین حدود 2 هزار دانشجو را پوشش دهند. امید، یکی از برنامه های اصلی این دانشگاه را تربیت دانشجوی مهارتی عنوان و اضافه کرد: بر اساس برنامه ششم توسعه تا سال 1400 باید 30 درصد از کل دانشجویان کشور آموزش های مهارتی ببینند. وی با احتساب حدود چهار میلیون دانشجو در کشور بیان داشت: بدین ترتیب تا 2 سال آینده باید حدود یک میلیون و 200 هزار دانشجوی مهارتی داشته باشیم که این کار نیاز به حمایت و تسهیلات دولتی دارد. رئیس دانشگاه جامع علمی و کاربردی، یکی از مشکلات موجود در تحقق این هدف را کم بودن متقاضیان آموزش های مهارتی عنوان و تصریح کرد: این نوع آموزش، هزینه بر است و بدلیل اینکه دولت هم اکنون از این نوع آموزش حمایت مالی نمی کند و دانشجویان دانشگاه های کاربردی باید خودشان همه شهریه ها را بپردازند، متقاضیان نیز ترجیح می دهند که به سراغ دوره های ارزان قیمت تر بروند. وی با بیان اینکه دانشگاه جامع علمی، کاربردی در چند سال گذشته خواهان حمایت دولت و مجلس برای تربیت دانشجویان مهارتی بوده است، گفت: امسال نیز از دولت و نمایندگان مجلس خواسته ایم تا در بودجه سال 98 بخشی از شهریه دانشجویان مهارتی در رشته ها و مناطق مورد تاکید دولت، زیر پوشش حمایت مالی قرار گیرد تا باعث جلب توجه مردم شود. امید تاکید کرد: تقبل دولت برای تامین بخشی از شهریه دانشجویان، به اشتغالزایی بیشتر منجر می شود زیرا دانشجویان علمی، کاربردی با محیط کار آشنا هستند و بدون نیاز به سرمایه گذاری هنگفت دولتی، می توانند وارد بازار کار شوند. به گفته وی، هزینه ایجاد هر فرصت شغلی در کشور بین 3تا 5 میلیارد ریال و هزینه تربیت یک دانشجو در دانشگاه علمی، کاربردی حدود 50 میلیون ریال است لذا اگر دولت تا 30 درصد هزینه تربیت دانشجو را بپردازد، دانشجویان کارآفرین بسیاری با کمترین هزینه تربیت خواهند شد. وی همچنین بر آمادگی این دانشگاه برای تربیت دانشجویان مهارتی بر اساس برنامه ششم توسعه تاکید کرد. به گزارش ایرنا، چهاردهمین جشنواره قرآن و عترت دانشگاه های جامع علمی کاربردی کشور از 15 تا 17 مهر امسال در اصفهان برگزار شد و امروز در مراسم اختتامیه آن، افراد برگزیده هر بخش معرفی و تجلیل شدند. شمار دانشجویان دانشگاه جامع علمی، کاربردی کشور حدود 400 هزار نفر در 600 مرکز آموزشی است. دانشگاه جامع علمی، کاربردی استان اصفهان دارای 20 هزار دانشجو در حدود 40 مرکز آموزشی است. 6027/3011            "}