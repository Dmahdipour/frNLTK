{"onTitr":" کوهکن:    ","titr":" اختصاص آب به یک منطقه خاص باعث بروز برخی  مشکلات می شود","describe":" اصفهان-  ایرنا- نماینده مردم شهرستان لنجان در مجلس شورای اسلامی گفت: منهای موضوع تامین آب شرب، در شرایط کم آبی اگر به یک منطقه خاص آب اختصاص پیدا کند و به قسمت دیگر هیچ آبی تعلق نگیرد ، باعث بوجود آمدن گلایه ها و مشکلاتی در جامعه می شود.", "text":"محسن کوهکن روز شنبه در گفت و گو با خبرنگار ایرنا افزود : مردم لنجان از رژیم سابق و  به شکل  سنتی از زاینده رود حقابه ای دارند که این حقابه هم با معیارها و موازین حقوق بین المللی آب و هم موازین شرعی مطابقت دارد.وی گفت: اگر بارش های 35 سال پیش بود که بجای چهار متر بارش حدود چهل متر آب داشتیم همه تأمین می شدند اما کاهش بارندگی ها از یک سو و برداشت ها و مجوز های غیر اصولی از سوی دیگر باعث کاهش منابع آبی در استان اصفهان  شده است.کوهکن گفت : قرار بر این بود برداشت های ثانویه از زاینده رود پس از تامین منابع آبی مازاد انجام شود  اما وجود برخی موانع اجتماعی و تزریق کردن قطره چکانی اعتبارات  مانع از تعادل بین استفاده گذشته و حال از منابع آبی زاینده رود شده  و برداشت های بالادستی بدون مبنای کارشناسی نیز به این معضل دامن زده است.نماینده مردم لنجان در مجلس شورای اسلامی گفت :اجرای برخی طرح ها ازجمله  لوله گذاری و رسیدن به سرمنشاء آب باعث نرسیدن حقابه به موقعیت اصلی خود و افزایش اختلافات می شود.کوهکن افزود: اگر کلیه کسانی که از زاینده رود حقابه دارند اعم از کشاورزان ، نیروگاه ، پالایشگاه، فولاد مبارکه و ذوب آهن بگویند بخاطر پولی که داریم لوله گذاری می کنیم و آب را به شکل مستقیم  از سد  دریافت می کنیم ، زاینده رود که مایه حیات این استان است مثل یک قنات مخروبه از بین می رود. نماینده مردم لنجان در خصوص توقف طرح بازچرخانی آب در زاینده رود گفت: اسم این کار ساماندهی از «سد چم آسمان» تا «سد نکوآباد»بود، اول باید روشن شود اینجا چه مشکلی دارد که میخواهیم با یک هزینه سنگین این مشکل را حل کنیم.وی تصریح کرد: ساماندهی آب یا باید حقابه کشاورز و یا حقابه صنعت باشد اگر این برداشت یک برداشت خاص است خلاف برنامه و قانون شورای عالی آب است چون حق برداشت ندارند و اگر بدون اطلاع و توجیه کشاورز بخواهند در حقابه او ورود پیدا بکنند ما مقاومت می کنیم و از تمام ساز و کارهای قانونی استفاده خواهیم کرد که  این کار انجام نشود.کوهکن  لوله گذاری برای تامین امنیت منابع آبی حقابه داران را نادرست ارزیابی کرد و  گفت: بیان این مساله به این معنی است که دولت و وزارت کشور از اینکه آب را صیانت کند ناتوان است که این مساله قابل قبول نیست چون نظام ما نظام ضعیفی نیست. وی تاکید کرد: اگر در شهرستان لنجان کاری را سرمایه گذاری کنیم که منافع صد در صدی این سرمایه  گذاری برای شهرستان مجاور باشد و مطمئن شویم که این اقدام برای ما ضرری ندارد و برای دیگران منفعت دارد چون به مردم شهرستان ایمان دارم  می دانم یک نفر هم در این شهرستان مخالف نیست.کوهکن افزود : اگر در جریان این کار چند شرط عقلانی و قانونی تأمین شود ما مخالفتی نداریم از جمله اینکه پاسخ داده شود منابع آبی و مالی این کار از کجا تأمین شده است.به تازگی مسئولان اجرایی استان اصفهان به منظور جاری شدن آب در بخشی  از بستر خشک زاینده رود  طرحی بر پایه بازچرخانی آب با بیش از 50 کیلومتر لوله گذاری و انتقال آب  را مطرح کرده اند.این طرح تاکنون نظرات موافق و مخالف مختلفی بین کارشناسان و محافل استان اصفهان در پی داشته است.ت/7139/ 6022            "}