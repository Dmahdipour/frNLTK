{"onTitr":"","titr":" بازخوانی نسخ کُردی بخش زیادی ازمعادلات هویتی کردستان را آشکار می کند","describe":" سنندج – ایرنا – تعدادی از پژوهشگران و محققان در نشست علمی اسناد و نسخ خطی کردستان اعلام کردند: بازخوانی اسناد و نسخ کُردی موجب آشکار شدن بخش های زیادی از معادلات و مجهولات هویتی تاریخ کردستان خواهد شد.", "text":"به گزارش خبرنگار ایرنا، نشست علمی اسناد و نسخ خطی کردستان شامگاه پنجشنبه در دومین روز از هشتمین نمایشگاه بین المللی کتاب استان کردستان با حضور اسماعیل شمس عضو هیات علمی مرکز دایره المعارف بزرگ اسلامی، محمد علی سلطانی، سید محمد شیخ احمدی و به ریاست  محمد عبدالملکی برگزار شد.محمد شیخ احمدی پژوهشگر و از اساتید دانشگاه در این نشست گفت: برای فهرست نگاری دست نویس های کُردی نیاز به وجود مرکزی در استان کردستان است تا اینگونه افرادی مصحح اقدام به تصحیح و بازخوانی آنها کنند.وی اظهار داشت: بیشتر اسناد خطی کردستان در مرکز اسناد همدان و تهران نگهداری می شود و می طلبد برای دسترسی آسان تر پژوهشگران و محققان ما مرکزی در سنندج ایجاد شود.این استاد دانشگاه افزود: اسناد و نسخ خطی کُردی بسیار حائز اهمیت است و متاسفانه مظلوم هم واقع شدند چراکه کار و اقدام پژوهشی در خصوص آنها انجام نشده است.شیخ احمدی خواستار ایجاد رشته کردستان شناسی در دانشگاه کردستان شد و گفت: بی شک یکی از زیرشاخه ها و مطالب درسی در این رشته اسناد و نسخ کُردی خواهد بود لذا تاسیس این رشته امری ضروری است.محمد علی سلطانی یکی از محققان و پژوهشگران در حوزه مناطق کُردنشین هم در این نشست یادآور شد: نخستین کتابخانه توسط امان الله خان اردلان در سنندج با جمع آوری کتب سنگی در این منطقه ایجاد شد.وی با بیان اینکه نخستین کتابخانه عملی در مناطق کردنشین هم به همت شیخ ضیاالدین نقشبندی در مدرسه علوم دینی بیاره ایجاد شد، افزود: متاسفانه در کتابخانه های استان نمونه ای از نسخ خطی مهم کردی وجود ندارد چراکه بسیاری از این نسخ بعد از آمدن انگلیسی ها به کردستان توسط آنها به کتابخانه های بریتانیا انتقال داده شدند.این پژوهشگر کُرد بحران هویت را یکی از مسائل پیش روی جامعه ما به ویژه در میان جوانان عنوان و اضافه کرد: اکثر علمای کُرد در مسائل اعتقادی و دینی صاحب نظر بودند و نظرات خود را در حواشی کتابهایشان نوشتند.سلطانی گفت: نوشته های موجود در حواشی کتاب ها بارزترین اسناد تاریخ علمی کُردها هستند و می طلبد جوانان ما تاریخ علم کردستان را بر اساس منابع مدون که به سرزمبن های دیگر انتقال داده شده استخراج کنند.یکی از اعضای هیات علمی مرکز دایره المعارف بزرگ اسلامی هم در این نشست  اظهار داشت: 90 درصد اسناد و نسخ خطی مربوط به کردستان تصحیح نشده است و به عبارتی بر روی 90 درصد هویت اجتماعی و سیاسی ما تاکنون اقدامی و کاری انجام نشده است.اسماعیل شمس اضافه کرد: اگر اسناد و نسخ خطی موجود مورد بازخوانی قرار گیرند بخش های زیادی از معادلات و مجهولات هویتی تاریخ کردستان آشکار خواهد شد.وی با اشاره به اینکه نویسندگان  کُرد در تمام حوزه ها اعم از فلسفی، ریاضی، فیزیک ،شیمی آثاری را تالیف و به رشته تحریر درآورند، افزود: متاسفانه تاکنون کاتالوگ و فهرست کامل از دست نویس های نویسندگان کُرد جمع آوری و تهیه نشده است.هشتمین نمایشگاه بین المللی کتاب از ١٨ تا ٢٣ مهر ٩٧ در محل دایمی نمایشگاه های بین المللی شهر سنندج دایر است.٦٣٦ ناشر برای شرکت در این دوره از نمایشگاه کتاب در کردستان ثبت نام کردند و کتاب های خود را در ٢٣٠ غرفه به نمایش گذاشته اند، غرفه ها شامل ٢٠٥ مورد ویژه ناشران خارج از استان و ٢٥ غرفه برای ناشران استانی است.٤١٢ ناشر داخلی و خارجی در این نمایشگاه حضور دارند، این دوره از نمایشگاه کتاب با شرکت ٣٦٢ ناشر و نمایندگی داخلی شامل ١٩٥ ناشر مستقل، ١٥٧ ناشر نمایندگی، ١٠ ناشر استانی و ٥٢ ناشر لاتین بر پا شده است.کتاب های این نمایشگاه با حداقل ٣٠ درصد تخفیف شامل ٢٠ درصد از طریق بن های خرید کتاب و تخفیف ١٠ درصدی ناشران به علاقه مندان به کتاب و کتابخوانی عرضه می شود. 7348/6108            "}