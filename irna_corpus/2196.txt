{"onTitr":"","titr":" صندلی داغ نیمکت رئال برای سرمربیان اسپانیایی بی وفاتر است","describe":" تهران - ایرنا - صندلی داغ نیمکت سانتیاگو برنابئو همواره میزبان سرمربیان بزرگ دنیای فوتبال بوده است، اما انتظارات، خواسته و توقعات بالا این موقعیت را به یک شغل پرخطر به ویژه برای سرمربیان اسپانیایی بدل کرده است.", "text":"به گزارش ایرنا، روزنامه مارکا اسپانیا روز چهارشنبه در گزارشی نوشت: در میان این سرمربیان پرآوازه، «میگوئل مونوز» با 14 افتخار موفق ترین سرمربی تاریخ نیمکت کهکشانی است و «ویسنته دل بوسکه» هم با هفت قهرمانی و افتخار پشت سر او قرار دارد.در مجموع 53 عنوان توسط 24 مربی متفاوت از سرتاسر جهان در صندوقچه افتخارات باشگاه رئال به چشم می خورد، اما پس از مونوز، هیچ مربی نتوانسته بدون دردسر و تنش روی نیمکت این تیم به کار ادامه دهد.دل بوسکه در مدت 3 ساله حضور خود در 1432 روز سکان داری سفیدپوشان؛ مجموع 2 قهرمانی لالیگا، 2 قهرمانی جام باشگاه ها، یک سوپر کاپ اروپا، یک قهرمانی سوپر کاپ اسپانیا و یک قهرمانی جام بین قاره ای را به افتخارات رئال افزود.پس از دل بوسکه، طولانی ترین زمان حضور به «رافائل بنیتز»، «خوآن رومن لوپز»، «خوآنده راموس»، «خوزه آنتونیو کاماچو» و «ماریانو گارسیا رمون» که به ترتیب با 215، 178، 174، 117 و 101 روز هدایت سفیدپوشان را برعهده داشته اند، تعلق دارد، اما هیچ کدام از آن ها موفق به افتخار آفرینی نشدند.این در حالی است که «یولن لوپتگی» سرمربی کنونی رئال که به هیچ عنوان روزگار خوشی را در این تیم سپری نمی کند، در مجموع 114 روز در راس کادر فنی غول های مادرید حضور داشته است.رختکن رئال با رختکن تمام تیم های دنیا فرق دارد و این موضوع برای سرمربیان اسپانیایی کار را به مراتب سخت تر کرده است.لوپز کارو سرمربی اسبق این تیم در مصاحبه با مارکا اظهار داشت: نتیجه گرفتن اساسی ترین نکته است؛ مادریدی ها بسیار بلندپروازند و شما باید برای بردن همه عناوین تلاش کنید.وی افزود: ثبات، مسوولیتی نیست که صرفا بر عهده سرمربی باشد بلکه بازیکنان هم باید همین گونه باشند، البته واضح است که بازیکنان و سرمربیان خارجی ارزشمندتر هستند؛ با این حال هیچ کس نمی تواند به این موضوع شک کند که روح و قلبم را در اختیار رئال گذاشتم.سرمربی زاده سویا، با یادآوری خاطرات برکناری واندرلی لوگزامبورگو که توسط «فلورنتینو پرز» رییس رئال، زودتر از تمام سرمربیان ادوار رئال برکنار و با «فابیو کاپلو» ایتالیایی جایگزین او شد، اظهار داشت: با این وجود، تسلسل افتخارات و رکوردشکنی های متوالی هم رمز موفقیت در برنابئو نیست.وی ادامه داد: به عنوان مثال در مورد «زین الدین زیدان» فرانسوی اینگونه بود، او بدون هیچ سابقه افتخارآفرینی در تیم های مطرح، فوق العاده عمل کرد.لوپز تصریح کرد: با این وجود، لوپتگی عملکرد خوبی دارد و کارنامه او در گذشته اثبات کرده که سرمربی خوبی است. علاوه بر این ریاست باشگاه هم عاقل است و من تنها کسی نیستم که از او می خواهم در مورد لوپتگی صبر کند؛  امیدوارم به یولن فرصت بیشتری داده شود.مطابق اظهارات لوپز مهم ترین نکته برای ماندگاری یک سرمربی و نتیجه گرفتن؛ جلب اعتماد و اطمینان رییس باشگاه است.وی ادامه داد: در واقع این تنها راه بازگشت به مسیر است، فلورنتینو حتی در بحران در کنار زیدان ایستاد و نتیجه آن هم بهتر شدن نتایج و آن رئال پرافتخار شد.سرمربی پیشین کهکشانی ها خاطرنشان کرد: مشکل سرمربی نیست بلکه عدم گلزنی است. اگر توپ وارد دروازه نشود شما نتایج بدی خواهید گرفت و متعاقبا سیل انتقادها به سمت شما سرازیر می شود؛ انتقادهایی که در مورد باشگاهی همچون رئال معمولا عادلانه مطرح نمی شود.آمار و ارقام نشان می دهد که در بین سرمربیان خارجی تنها «خوزه مورینیو» موفق شده تا بیشترین زمان (1097 روز) را روی نیمکت رئال سپری کند. با این حال تمام سرمربیان خارجی در مقایسه با همتایان اسپانیایشان فرصت به مراتب بیشتری را در اختیار داشتند.از 12 سرمربی که توسط پرز جذب شده اند، نیمی اسپانیایی بودند و تنها دل بوسکه موفق به افتخار آفرینی شد.لوپز در پایان تاکید کرد: لوپتگی می تواند «بنیتز دوم» باشد؛ اگر نتایج مورد نظر به دست نیاید سرنوشت بنیتز در انتظار لوپتگی است. اما خلاص شدن از دست یولن و اخراج زودهنگام او به هیچ عنوان عادلانه نخواهد بود؛ زمان آن فرارسیده تا صبور باشیم.ورزشی**3991**1584            "}