{"onTitr":"","titr":" آتش نشانی نیشابور نیازمند تجهیزات عملیات در ارتفاع است","describe":" مشهد- ایرنا- مدیرعامل سازمان آتش نشانی نیشابور گفت: امکانات کنونی این سازمان هم اینک فقط امکان عملیات تا ارتفاع 12 متری را می دهد لذا در صورت وقوع حادثه در ساختمانهای مرتفع آتش نشانان نیشابوری دچار مشکل می شوند.", "text":"سیدمهدی حسینی روز چهارشنبه در حاشیه هشتمین دوره مسابقات عملیاتی آتش نشانان نیشابور در گفت و گو با خبرنگار ایرنا افزود: خودرو مجهز به نردبام هیدرولیک آتش نشانی و دستگاه خودرو فوماتیک مهمترین تجهیزات مورد نیاز هستند که هشت میلیارد ریال اعتبار برای خرید آنها نیاز است.وی ادامه داد: از ابتدای امسال 967 مورد حریق و حادثه در شهر نیشابور رخ داده که نسبت به مدت مشابه پارسال پنج درصد کمتر شده است. بیشتر این حوادث مربوط به حریق خودرو و منازل مسکونی بوده است.مدیرعامل سازمان آتش نشانی نیشابور گفت: بودجه پارسال این سازمان 130 میلیارد ریال بود که سه میلیارد ریال آن صرف خرید تجهیزات حفاظت فردی برای آتش نشانان شد. بودجه امسال به 150 میلیارد ریال افزایش یافته است. به روز رسانی تجهیزات حفاظت فردی برای هر آتش نشان 400 میلیون ریال اعتبار نیاز دارد. وی افزود: بر اساس استانداردها هر محدوده پنج هزار مترمربعی شهر با 50 هزار نفر جمعیت نیازمند یک ایستگاه آتش نشانی است لذا هفت ایستگاه فعال در سطح نیشابور کافی به نظر می رسند اما به دلیل گستردگی حومه شهر در مواقع بروز بحران نیاز به اعزام نیرو از سطح شهر وجود دارد که باید با هماهنگی فرماندار و شهردار صورت گیرد.سازمان آتش نشانی نیشابور با هفت ایستگاه، 28 خودرو سبک و سنگین و 137 نیروی عملیاتی و اداری فعال است. نیشابور در فاصله 127 کیلومتری غرب مشهد قرار دارد. 9869/1858            "}