{"onTitr":"","titr":" خانه مسافرها در سرعین ساماندهی می شوند","describe":" اردبیل- ایرنا- مدیرکل میراث فرهنگی، صنایع دستی و گردشگری استان اردبیل از ساماندهی خانه مسافرهای شهر توریستی سرعین خبر داد و گفت: برخی خانه مسافرها در اخذ پروانه دچار مشکل شده اند و برای رفع مشکلات این واحدها تلاش می شود.", "text":"به گزارش ایرنا ، نادر فلاحی روز شنبه در گفت و گو با خبرنگاران افزود: بدلیل فعالیت فاقد مجوز برخی خانه مسافرها طرح ساماندهی عملیاتی می شود.او اظهار داشت: کمیته ای در معاونت گردشگری این اداره کل تشکیل شده و این معاونت به صورت مستقیم بر روند ساماندهی نظارت خواهد داشت.فلاحی گفت: میراث فرهنگی استان با بررسی پروانه فعالیت خانه مسافرها از فعالیت های غیر مجاز ممانعت کرده و از هرگونه اقدام شتابزده در پلمپ خانه مسافرهای غیرمجاز نیز ممانعت می شود.او افزود: در این راستا ضروری است خود مالکان نیز همکاری لازم را داشته و در امر ساماندهی با اداره کل مشارکت داشته باشند.    شهر سیاحتی سرعین در 27 کیلومتری غرب اردبیل در دامنه قله 4811 متری سبلان به سبب برخورداری از آب های گرم و سرد معدنی، چشم اندازهای طبیعی زیبا و هوای دلپذیر سالانه پذیرای نزدیک به هشت میلیون مسافر و گردشگر داخلی و خارجی است.6018/6016            "}