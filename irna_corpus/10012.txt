{"onTitr":" نماینده ولی فقیه در ارتش:    ","titr":" دستاوردهای دفاعی قابل مذاکره نیست","describe":" تهران- ایرنا- نماینده ولی فقیه در ارتش جمهوری اسلامی گفت: حادثه تروریستی و کور اهواز به همه شخصیت‌های سیاسی کشور نشان داد که دستاوردهای دفاعی قابل مذاکره نیست و نباید قدرت دفاعی را محور مذاکرات قرار دهیم.", "text":"به گزارش خبرنگار دفاعی ایرنا، حجت‌ الاسلام و المسلمین عباس محمدحسنی روز چهارشنبه در آیین گرامیداشت شهدای حادثه تروریستی اهواز که در مسجد امام خمینی(ره) ستاد ارتش برگزار شد، اظهار داشت: قرآن می‌فرماید حوادثی که در زندگی رخ می‌دهد، گاهی ظاهرش تلخ اما نتیجه آن شیرین است. وی ادامه داد: حادثه تروریستی اهواز هرچند ظاهرش تلخ است اما نتیجه شیرینی دارد؛ هرچند 25 خانواده عزیز خود را از دست دادند و داغ‌دار شدند و حتی رهبر معظم انقلاب اسلامی هم آزرده شدند. نماینده ولی فقیه در ارتش با بیان اینکه این حادثه دستاوردهایی هم داشته است، افزود: اتحاد نخستین دستاورد این حادثه بود و به دشمن نشان دادیم کورخوانده‌اند که بتوانند این انسجام را از بین ببرند. وی اضافه کرد: فداکاری از دیگر دستاوردهای این حادثه بود؛ زیرا افرادی بودند که حاضر شدند از جان خود بگذرند تا جان هموطنان را نجات دهند که این خوشایند است. محمدحسنی تصریح کرد: این حادثه باعث شد مردم وفاداری خود را به رهبری، اسلام، نظام و کشور نشان دهند و مردم حاضرند تا از همه داشته‌های خود مایه بگذارند تا پای ارزش‌ها بایستند. رئیس سازمان عقیدتی سیاسی ارتش با اشاره به اینکه این حادثه تروریستی موجب تنفر مردم و جریان‌های سیاسی و فکری از این تروریست‌ها شد، گفت: این تنفر نشان داد که ما با وجود برخی اختلاف‌های فکری اما در دفاع از ارزش‌ها و مسائل امنیتی وحدت رویه داریم.همچنین قدرت منطقه‌ای ایران در این حادثه به وضوح نمایان شد و قدرت و عکس‌العمل فوری نظام در گوشمالی دادن به دشمنان را به رخ کشاند. وی با بیان اینکه تروریست‌ها در ابتدا خیلی سرخوش بودند، افزود: انتقام‌گیری جمهوری اسلامی برای آنها پشیمان‌کننده بود و با نمایش وحدت میان سپاه و ارتش و حمایت ارتش از عملیات ضربت محرم بسیار برای ما شورآفرین است. محمد حسنی با تأکید بر اینکه قدرت موشکی و دفاعی کشور قابل مذاکره نیست، گفت: حادثه تروریستی اهواز به خوبی نشان داد که اگر امروز در عراق و سوریه حضور مستشاری نداشتیم، دشمن به داخل خاک کشور نفوذ می‌کرد و لازم است مقتدرتر از گذشته به حمایت از حریم اهل بیت(ع) و جبهه مقاومت بپردازیم، از این رو عقل می‌گوید جلوی آتش را دورتر از خانه خود بگیر تا خانه‌ات در امان باشد. اجتمام*7029*1834            "}