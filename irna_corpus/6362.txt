{"onTitr":"","titr":" مفاخر خلخال معرفی می شوند","describe":" اردبیل - ایرنا - رییس اداره فرهنگ و ارشاد اسلامی خلخال گفت: نخستین همایش بزرگداشت عبدالرحیم خلخالی از چهره های علمی و برجسته این منطقه در راستای معرفی مفاخر و مشاهیر برگزار می شود.", "text":"به گزارش ایرنا ، خرم اشرفی روز یکشنبه در جلسه ستاد برگزاری این همایش افزود: سید عبدالرحیم خلخالی عالم ، دانشمند ، نویسنده ، خبرنگار و مشروطه خواه روزگار گذشته در این شهرستان می باشد.وی اظهار داشت: برای حفظ هویت تاریخی ، مذهبی و علمی جامعه نیازمند برگزاری چنین همایش هایی هستیم و انتظار می رود فرمانداری و سایر دستگاه های اجرایی زیرمجموعه در اجرای این همایش که با استفاده از ظرفیت علمی دانشگاه های اردبیل و استان های همجوار از جمله گیلان ، زنجان و آذربایجان شرقی برگزار می شود، این اداره را یاری کنند.رضوان صادقی ، معاون فرماندار خلخال نیز در این جلسه گفت: هدف برگزاری این گونه همایش ها باید برای استفاده از ظرفیت های علمی خارج از این منطقه در جهت توسعه شهرستان باشد.وی با تاکید بر لزوم شناسایی نخبگان شهرستان ساکن مناطق دیگر کشور در عرصه های مختلف علمی ، پزشکی ، هنری و پژوهشی اظهار داشت: انتظار از دست اندرکاران برگزاری این همایش تجلیل از چهره های برجسته در قید حیات است.عبدالرحیم خلخالی در سال 1250هجری شمسی در روستای زوایه سادات از توابع بخش مرکزی خلخال متولد شد. وی پس از گذراندن تحصیلات مقدماتی در شهرستان زادگاه خود برای ادامه تحصیل به رشت رفت.وی در دوران تحصیل در علوم دینی ، عربی و ادبیات فارسی با آزادی خواهان مشروطه آشنا شده و در انقلاب مشروطیت به تهران سفر کرد.مرحوم خلخالی از طریق قفقاز به اروپا رفته و با یاری علامه دهخدا و تقی زاده روزنامه های کاوه و صور اسرافیل را منتشر کرد و سردبیر روزنامه سادات شد.این چهره علمی در علوم باستان شناسی ، حقوق و نمایشنامه نویسی نیز سرآمد دوران خود و نخستین مصحح دیوان حافظ شیرازی به روش علمی و انتقادی بوده و در حال حاضر 15 اثر فاخر از جمله کتاب لبنان در آتش جنگ ، ترجمه آثار تولستوی ، نمایشنامه داستان خونین سرگذشت برمکیان و چاپ معتبری از کتاب سیاست نامه خواجه نظام الملک برجای مانده که در جریان برگزاری همایش معرفی خواهند شد.خلخال در جنوب اردبیل قرار دارد.7119/6018            "}