{"onTitr":" بخشدار:    ","titr":" 40 میلیارد ریال صرف اجرای طرح‌ هادی روستاهای مهریز شد","describe":" یزد - ایرنا - بخشدار مرکزی مهریز گفت: در 6 ماهه اول سال 1397، 40 میلیارد ریال بودجه دولتی صرف اجرای طرح‌های هادی در 20 روستای این شهرستان شد.", "text":"مهدی دهقان‌زاده روز دوشنبه در گفت‌وگو با ایرنا افزود: طرح‌های هادی با همکاری برخی دستگاه‌های اجرایی و پیگیری دهیاران و شوراهای اسلامی روستایی شامل زیرسازی، جدول‌گذاری و آسفالت معابر است. وی ادامه داد: دستیابی به ایجاد زمینه توسعه و عمران روستاها، تأمین عادلانه امکانات، بهبود کیفیت بافت روستا ، کنترل و نظارت بر روند توسعه کالبدی و همچنین ایجاد زمینه کاهش خطر سوانح طبیعی و فراهم کردن زمینه لازم برای فراهم شدن صدور سند مالکیت املاک واقع در بافت مسکونی از اهداف طرح هادی است. این مسئول با اشاره به اینکه 47 روستای بالای 20 خانوار مهریز، دهیاری دارند و طرح هادی در آنها اجراشده است، به اهمیت ایجاد فضاهای فرهنگی و ورزشی به‌عنوان اولویت در سال 1397 تأکید کرد. دهقان‌زاده یادآور شد: در سال 1396، افزون بر 90 میلیارد ریال از محل بودجه دولتی برای اجرای طرح‌های عمرانی و به‌خصوص طرح هادی در روستاهای بخش مرکزی هزینه شده است . شهرستان مهریز 50 هزار نفر جمعیت دارد که 35 درصد در 150 روستا در دهستان‌های خورمیزات، تنگچنار، ارنان، میانکوه و بهادران زندگی می‌کنند. مرکز شهرستان مهریز در 30 کیلومتری جنوب شهر یزد واقع‌شده است. 7541/ 2047/            "}