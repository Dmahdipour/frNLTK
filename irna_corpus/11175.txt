{"onTitr":"","titr":" بخش اعظم اجرای طرح بازآفرینی شهری برعهده شهرداری ها است","describe":" قزوین - ایرنا - شهردار قزوین با بیان اینکه بخش اعظمی از اجرای طرح بازآفرینی شهری برعهده شهرداری ها گذاشته شده، گفت: برای پیشبرد اهداف موجود در محلات مورد هدف باید مردم را در طرح های موجود مشارکت دهیم.", "text":"علی صفری روز سه شنبه و در حاشیه بازدید استاندار قزوین از محله هادی آباد به خبرنگار ایرنا گفت: شهرداری بر این عقیده است که برای اجرای طرح بازآفرینی به جای خرید پلاک های قدیمی از مردم و واگذاری ساخت آن به پیمانکاران، باید با تجمیع 2 یا چند پلاک با هم، ساخت اصولی و فنی را به خود مالکان بسپاریم.به گفته وی، با مشارکت مردم در محلات فرسوده و غیراصولی مانند هادی آباد شاهد عمران و آبادانی چنین محلاتی در کوتاهترین زمان ممکن خواهیم بود.این مسئول شهری ادامه داد: شهرداری قزوین برای همین منظور اقدام به ایجاد سراهای محله و نهاد محله در بافت های فرسوده شهری کرده است.صفری با اشاره به اینکه محلاتی مانند هادی آباد غیراصولی احداث شده و هزینه بر نیز هستند، خاطرنشان کرد: دستگاه های ذیربط باید قبول کنند که برای آبادانی چنین محلاتی نیازمند مشارکت مردم هستند و ساکنان این مناطق نیز بدانند که ما برای احیای محلات آنان وارد عرصه کار شده ایم.شهردار قزوین با بیان اینکه احیای محلات فرسوده شهری موضوعی نیست که با احداث فاز به فاز طرح ها مرتفع شوند، تاکید کرد: شهر موجودی زنده است که دارای حیات اجتماعی بوده و به همین لحاظ محلات آن به طور مرتب در حال تغییر هستند و امیدواریم مشکلات موجود در فاز یک محله هادی آباد با اقدامات در دست اجرا تا سال آینده به طور کامل مرتفع شود.8054            "}