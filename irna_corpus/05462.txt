{"onTitr":" معاون وزیر ورزش و جوانان:    ","titr":" برای کاهش آمار طلاق مشاوره پیش از ازدواج اجباری شود","describe":" سنندج - ایرنا - معاون ساماندهی امور جوانان وزارت ورزش و جوانان گفت: مسئولان در استان ها می توانند با اجباری کردن آموزش و مراجعه جوانان به مراکز مشاوره پیش از ازدواج در کاهش آمار طلاق نقش بسیار مهمی ایفا کنند.", "text":"به گزارش خبرنگار ایرنا، محمدمهدی تندگویان روز یکشنبه در چهارمین جلسه ستاد ساماندهی امور جوانان کردستان اظهار داشت: در برخی استان ها مشاوره پیش از ازدواج اجباری شده و این کار تاثیر بسیاری در کاهش آمار طلاق داشته است.وی افزود: در استان هایی مانند قم و چهارمحال و بختیاری پرداخت تسهیلات ازدواج به جوانان منوط به دریافت گواهی از مراکز مشاوره شده که روش بسیار خوبی برای افزایش مهارت های زندگی زوج ها است.معاون وزیر ورزش و جوانان با بیان اینکه بسیاری از طلاق ها در یکسال اول و بخش عمده ای هم در پنج سال اول زندگی مشترک صورت می گیرد، یادآور شد: این آمار نشان از آن دارد که بسیاری از زوج ها از مهارت های زندگی اطلاع کافی ندارند.وی در بخش دیگری از سخنان خود وظیفه اصلی مسئولان را ایجاد اشتغال برای جوانان دانست و تاکید کرد: در شرایط کنونی و با وجود مشکلات اقتصادی و بیکاری، اولویت ما ایجاد اشتغال برای جوانان است.تندگویان گفت: با فعالیت تشکل ها و سمن ها در حوزه سیاست مخالف هستیم چرا که داشتن شغل از هر چیزی برای جوانان مهمتر است.وی عملکرد ستاد ساماندهی امور جوانان کردستان بویژه در حوزه مشارکت های اجتماعی را ضعیف و بهم ریخته دانست و افزود: بی توجهی نهادها و ارگان های این استان به ستاد با توجه به برش جمعیتی و بالا بودن آمار جوانان، خطرناک است و آسیب های اجتماعی را افزایش می دهد.معاون ساماندهی امور جوانان وزارت ورزش و جوانان از ایجاد شرایط برای تفاهم نامه بین تشکل ها با نهادهای دولتی و صدور شناسه ملی برای آنها خبر داد و اضافه کرد: نیاز است استانداران مسئولان را به سمت تشکل گرایی هدایت کرده و نسبت به برون سپاری وظایف دستگاه های اجرایی به سمن ها گام بردارند.وی یادآور شد: هر استانی که در حوزه مشارکت های اجتماعی و تشکل گرایی بهتر عمل کند زیر چتر حمایتی وزارت ورزش و جوانان قرار گرفته و اعتبارات بیشتری را در این حوزه دریافت می کند در حالیکه کردستان در این بخش ضعیف عمل کرده است.** درخواست برای ثبت سمن در کردستان کاهش یافته استمدیرکل مشارکت های اجتماعی وزارت ورزش و جوانان هم در این جلسه اظهار داشت: در سال جاری درخواست برای ثبت سمن و کسب مجوز در کردستان با کاهش معناداری مواجه بود که جای بسی تامل است.سجاد سالک از تحقق 41 درصدی ثبت سمن ها در کردستان در 6 ماهه اول امسال خبر داد و افزود: از ابتدای امسال در این استان 19 سمن ثبت شد که امیدواریم تا پایان سال جاری به 37 سمن افزایش یابد.وی یادآور شد: سال گذشته 74 درخواست برای کسب مجوز و ثبت سمن در کردستان دریافت شد که در نهایت تا آخر سال 96، با درخواست 9 سازمان مردم نهاد موافقت شد و به ثبت رسید.سالک ابراز امیدواری کرد تا سال 1400 حدود چهار هزار سمن در کشور به ثبت برسد و فعالیت کنند تا زمینه حضور بیشتر جوانان در عرصه های مختلف افزایش یابد.به گزارش ایرنا، براساس آخرین آمار، جمعیت جوان کردستان 425 هزار و 258 نفر است که 215 هزار و 330 مرد و 209 هزار و 928 نیز زن هستند.استان کردستان با یک میلیون و 603 هزار نفر جمعیت، دارای 10 شهرستان، 30 شهر، 31 بخش، 86 دهستان و یک هزار و 697 روستای دارای سکنه است.7355/9102            "}