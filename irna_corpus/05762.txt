{"onTitr":" نماینده ولی فقیه:    ","titr":" سیستان و بلوچستان توانایی تامین گوشت مورد نیاز کشور را دارد","describe":" زاهدان - ایرنا - نماینده ولی فقیه در سیستان و بلوچستان و امام جمعه زاهدان گفت: این استان به دلیل موقعیت خاص جغرافیایی توانایی تامین گوشت قرمز مورد نیاز کشور را دارد به طوری که هیچ استانی از این ظرفیت برخوردار نیست.", "text":"به گزارش ایرنا آیت الله عباسعلی سلیمانی روز یکشنبه در دیدار با مدیر کل و کارکنان دامپزشکی سیستان و بلوچستان با تبریک هفته دامپزشکی اظهار داشت: می توان از ظرفیت این استان مرزی که رهبر معظم انقلاب نیز بر توانمندی آن در تامین گوشت مورد نیاز کشور تاکید فرمودند به نفع منافع ملی بهره گرفت به طوری که دیگر نیازی به واردات گوشت از برزیل نیست.امام جمعه زاهدان با بیان اینکه سیستان و بلوچستان ظرفیت بالایی در واردات دام و قرنطینه و کشتار آنها در کشتارگاههای موجود دارد افزود: متاسفانه به دلیل عدم بکاری گیری برخی از ظرفیت های استان در زمینه گوشت بسیاری از کشتارگاهها با برخورداری از مدرن ترین امکانات تعطیل یا با ظرفیت اندک مشغول فعالیت هستند.نماینده مردم سیستان و بلوچستان در مجلس خبرگان رهبری تاکید کرد: وظیفه مسئولان استانی است که با توافق مسئولان کشوری بسیاری از قابلیت های این نقطه از ایران اسلامی را در این زمینه احیا کنند تا شاهد تحول در عرصه رونق منطقه و تامین نیاز کشور باشیم.آیت الله سلیمانی تصریح کرد: توسعه سیستان و بلوچستان و بهره برداری از توانمندی ها و ظرفیت های فراوان آن نیازمند حرکت جدی و برداشتن گام های بلند است.امام جمعه زاهدان با قدردانی از دامپزشکان سیستان و بلوچستان گفت: دامپزشکی در جامعه از اهمیت بالایی برخوردارند به طوری که با تامین سلامت دام و تولیدات دامی امنیت غذایی سالم را برای افراد به ارمغان می آورند.مدیر کل دامپزشکی سیستان و بلوچستان نیز در این نشست از دامپزشکان به عنوان سربازان گمنام عرصه بهداشت، سلامت و امنیت غذایی جامعه نام برد و افزود: دامپزشکی کار بسیار مهمی است که با سلامت و امنیت غذایی عموم جامعه ارتباط دارد.دکتر مهدی حسینی افزود: تامین سلامت و بهداشت دام از طریق اجرای برنامه های پیشگیری و مبارزه علیه بیماری های دامی، انجام اقدامات لازم در راستای پیشگیری از احتمال سرایت و نفوذ بیماری های واگیر دامی، اجرای برنامه پیشگیری و کنترل بیماری هیا واگیر غیر بومی دامی شایع در استان و کشور های همجوار، شناسایی مناطق آلوده و کانون ها بیماری ها از جمله مهمترین وظایف حوزه دامپزشکی است.وی با بیان اینکه بارزترین نوع مخاطراتی که دامپزشکان، کارشناسان و کاردانان این حوزه با آن رو به رو هستند ابتلا به بیماری بروسلوز یا تب مالت است گفت: فعالان این عرصه با وجود شناخت از مشکلات و احتمال ابتلا به بیماری های مشترک، همواره با شوق و اشتیاق سعی در انجام رسالت خطیر خویش در پیشگیری از بیماری ها دارند.مدیر کل دامپزشکی سیستان و بلوچستان اظهار داشت: با توجه به وجود افزون بر 800 عامل بیماری زا مشترک بین انسان و دام مدنظر قرار دادن استراتژیک و برنامه های منظم بهترین و کم هزینه ترین راه حل برای برون رفت از مشکلات احتمالی است.حسینی با بیان اینکه سیستان و بلوچستان ظرفیت بالایی در تامین گوشت کشور دارد گفت: این نهاد با توجه به ظرفیت های موجود پیگیر اخذ مجوز واردات شتر و شیر آن و دام از طریق دریاست.معاون و جانشین دادستان عمومی و انقلاب زاهدان مرکز سیستان و بلوچستان نیز در این نشست گفت: مقوله های مرز و مسائل عرفی کار دامپزشکی را در این استان با چالش هایی روبه کرده است.علی‌اکبر صفرزاده از تلاش های دامپزشکی سیستان و بلوچستان در تامین سلامت فرآورده های خام دامی تقدیر کرد.به گزارش ایرنا استان سیستان و بلوچستان به سبب موقعیت خاص جغرافیایی، شرایط اقلیمی و قرار گرفتن در همسایگی افغانستان و پاکستان ظرفیت و توانمندی زیادی در تامین گوشت مورد نیاز کشور را دارد.7316**3213            "}