{"onTitr":"","titr":" استفاده بی رویه از وسایل ارتباطی اختلال روانی را افزایش می دهد","describe":" تهران- ایرنا- رئیس شبکه جهانی سلامت و هنر گفت: استفاده بی رویه از وسایل ارتباطی مانند تبلت و تلفن همراه سبب بروز اختلالات روانی می شود و این مساله با توجه به افزایش روزافزون استفاده از این وسایل در ایران، خانواده های ایرانی را تهدید می کند.", "text":"به گزارش خبرنگار حوزه سلامت ایرنا، نیما رضایی روز یکشنبه در یک نشست خبری به مناسبت هفته ملی کودک (14 تا 19 مهرماه) افزود: استفاده از وسایل ارتباطی در خانواده های ایرانی رو به افزایش است که در نتیجه آن افسردگی، پرخاشگری و برقراری ارتباطات ناصحیح شایع می شود.رئیس شبکه جهانی سلامت و هنر افزود: با توجه به توسعه سبک زندگی ناسالم و استفاده بیش از حد از وسایل ارتباطی، اختلالات روانی به ویژه در کودکان و نوجوانان تا یک دهه آینده شایعترین بیماری در ایران خواهد شد.وی اظهار داشت: در حال حاضر سرطان، حوادث ترافیکی و بیماری های قلبی و عروقی شایعترین بیماری ها در کشور محسوب می شوند اما هشدار در مورد رشد اختلالات روانی جدی است چراکه بیش از هر قشری، کودکان و نوجوانان را تهدید می کند.استاد دانشگاه علوم پزشکی تهران افزود: توجه به سلامت روان بسیار اهمیت دارد در حالی که به شدت مورد غفلت است، تلویزیون، تبلت و موبایل کار والدین را راحت تر کرده و به اصطلاح عامیانه کودکان با ما کاری ندارند و سرشان گرم است، اما این موارد باعث می شود فرزندان از والدین فاصله زیادی بگیرند.وی تصریح کرد: اگر به حدود 30 سال قبل بازگردیم، می بینیم که در آن زمان امکانات حداقل بود ولی افراد با یکدیگر ارتباطات قوی داشتند اما امروز همه در حال دورشدن از هم هستیم و این باعث افزایش اختلالات روانی می شود.به گفته رضایی، علاوه بر افزایش اختلالات روانی در جامعه، بیماری های ژنتیکی نیز رو به افزایش است، بیش از 350 نوع بیماری نقص ایمنی شناخته شده که 200 نوع آن به عنوان بیماری جدید در حال رواج یافتن است.وی در خصوص جشنواره دهکده ملل هنر و بازی های شهری اظهار داشت: دانشگاه علوم پزشکی تهران با همکاری شهرداری برای ارتقای سلامت روان کودکان و نوجوانان، جشنواره دهکده ملل هنر و بازی های شهری 18 تا 20 مهرماه در بوستان ملت برگزار می کند.رئیس شبکه جهانی سلامت و هنر تاکید کرد: این جشنواره از ساعت 17 تا  22 به مدت سه روز برگزار می شود.رضایی افزود: غرفه های خطاطی، نقاشی، سفالگری، قصه گویی، نجوم، زبان، باغبانی، بازی های بومی و ملی نیز با حضور 40 کشور در این جشنواره بر پا می شود. همچنین شاهنامه خوانی و سخنرانی در مورد سلامت روان کودکان و نوجوانان در این جشنواره اجرا می شود.رضایی تصریح کرد: برگزاری این جشنواره قدم کوچکی در ارتقای سلامت روان کودکان و نوجوانان است. همچنین مراسم اختتامیه جشنواره ملل با استفاده از هنر و بازی های شهری 19 آبان در ایتالیا برگزار می شود.وی افزود: برگزارکننده این جشنواره ایران است که هر سال در یکی از کشورها مراسم اختتامیه آن اجرا می شود. در این جشنواره کودکانی که مبتلا به سرطان یا انواع بیماری ها هستند، حضور دارند و مراسم افتتاحیه آن شهریورماه در تهران برگزار شد.رضایی اضافه کرد: هدف از برگزاری این جشنواره نشاندن لبخند روی لبان کودکان بیمار و ارتقای سلامت روان است و آنان توانایی خود را در نقاشی و بازی های شهری نشان می دهند.وی گفت: از هزار و 400 اثر ارسال شده به این جشنواره، 40 اثر به صورت منتخب تعیین شدند که به طور همزمان در40 شهر دنیا نمایش داده می شوند.رضایی افزود: کودکان بیمار ایرانی نیز به عنوان برگزیده این جشنواره معرفی شدند اما به دلیل عدم توانایی مالی نمی توانند در اختتامیه آن که در ایتالیا برگزار می شود، حضور یابند.اجتمام*9022*1834            "}