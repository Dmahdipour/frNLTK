{"onTitr":"","titr":" بازدید از بناهای تاریخی گیلان 36 درصد بیشتر شد","describe":" رشت – ایرنا – مدیرکل میراث فرهنگی ،صنایع دستی و گردشگری گیلان گفت: گردشگران داخلی و خارجی در تابستان امسال 36 درصد بیش از دوران مشابه سال گذشته از بناهای تاریخی بازدید کردند.", "text":"رضا علیزاده روز سه شنبه در گفت و گو با خبرنگار ایرنا اظهار داشت: 536هزار و 533 نفر در سه ماهه تابستان امسال از بناهای تاریخی گیلان بازدید کردند.وی بیان کرد: توریسم &#39;گردشگری تاریخی&#39; یکی از گونه های این صنعت نوپاست؛ این گونه گردشگری که &#39;گردشگری میراث&#39; نیز نامیده می شود به بازدید از موزه ها مکان ها ، بناهای تاریخی و محوطه های باستانی می پردازد و امروزه بخش عمده ای از گردشگری را به خود اختصاص داده است.وی با اشاره به شرایط جوی گیلان و تاثیرگذاری آن در فرسودگی بناهای تاریخی، حفظ آثار تاریخی استان را به مراتب سخت تر از دیگر نقاط کشور خواند و افزود: علاوه بر عملیات مرمتی ، مسئولیت پذیری اجتماعی در برابر آثار تاریخی نیز باید مورد آموزش و گسترش قرار گیرد.علیزاده ادامه داد: آنچه به حفظ و مانایی آثار و بناهای ارزشمند تاریخی در ادوار مختلف کمک کرده، احساس مسئولیت اجتماعی و نقش پذیری مردم است. وی با تاکید بر اینکه سازمان میراث فرهنگی در شرایط حاضر برای حفاظت و صیانت از میراث فرهنگی نقش خطیری به عهده دارد، خاطرنشان کرد: این موضوع زمانی میسر می شود که همگان این مسئولیت سنگین را به دوش کشیده و همچون نیاکان و اجداد خود میراث درخشان پیشینیان خود را به نسل آینده منتقل کنند.مدیرکل میراث فرهنگی، صنایع دستی و گردشگری گیلان همچنین یادآور شد: 31 میلیون و 776هزار و 363 نفر در تعطیلات تابستان امسال در استان اقامت گزیدند.علیزاده افزود: 29 هزار و 750 گردشگر خارجی از ابتدای امسال تا پایان تابستان به گیلان سفر کردند که از این تعداد 15 هزار و 468نفر در تعطیلات تابستان امسال به گیلان سفر کردند. در زمان حاضر دو هزار و 37 واحد تاسیسات گردشگری شامل 97 هتل، 34 هتل آپارتمان، 72 مجتمع گردشگری، 49 مهمانپذیر، یک هزار و 413 خانه مسافر، 17مجتمع سرگرمی تفریحی، هشت واحد بومگردی،12 اسکله مسافربری، 317 واحد بین راهی و 28 اسکله گردشگری دریایی در گیلان فعال است و بیش از شش هزار نفر در این تاسیسات مشغول به فعالیت هستند. نزدیک به سه هزار اثر تاریخی در گیلان شناسایی شده که یک هزار و 70اثر تاریخی در فهرست آثار ملی کشور به ثبت رسیده است.پنجم تا یازدهم مهرماه هفته گردشگری نامگذاری شده است.1881 /6030            "}