{"onTitr":" رهبر جنبش سوسیالیستی گرجستان :    ","titr":" راه اندازی مراکز آموزشی ناتو پیامد مهلکی برای گرجستان دارد","describe":" باکو – ایرنا –رهبر جنبش سیاسی ' گرجستان سوسیالیستی ' گفت: راه اندازی مراکز آموزشی جدید ناتو پیامدهای مهلکی برای گرجستان خواهد داشت و این کشور را به محل رویارویی قدرت های بزرگ تبدیل می کند.", "text":"به گزارش خبرگزاری اسپوتنیک، «والری کواراسخلیا» افزود: فعالیت این مراکز در گرجستان به معنی آن است که رویارویی و اختلاف نیروهای خارجی مختلف در گرجستان هرگز به پایان نمی رسد، چرا که در حال حاضر در آبخازی و اوستیای جنوبی پایگاه های نظامی روسیه مستقر است و در بخش دیگر گرجستان هم آمریکایی ها حضور خواهند داشت . وی افزود: چنین شرایط پیامد های مهلکی برای گرجستان خواهد داشت و مردم باید به این واقعیت پی ببرند .رهبر جنبش سیاسی گرجستان سوسیالیستی گفت: گرجستان و مردم آن اصلا نیازی به راه اندازی مراکز آموزشی ناتو ندارند . بنا به این گزارش لوان ایزوریا وزیر دفاع گرجستان چهارشنبه گذشته در جلسه کمیسیون گرجستان – ناتو در بروکسل از سازمان پیمان اتلانتیک شمالی ( ناتو ) درخواست راه اندازی مرکز آموزشی جدید در کشورش کرد . به گفته وزیر دفاع گرجستان مرکز آموزشی جدید در قالب مرکز آموزش نظامی قبلی ناتو که در ماه می گذشته در این کشور راه اندازی شده است ،تاسیس می شود . این در حالی است که در ماه اوت سال 2015 میلادی در پایگاه نظامی «کرتسانیسی»  گرجستان واقع در حومه تفلیس مرکز آموزشی و ارزیابی مشترک این کشور و ناتو راه اندازی شد . مقامات رسمی گرجستان بارها اعلام کردند که تلاش این کشور برای عضویت در ناتو بر علیه هیچ کشوری نیست ولی روسیه آن را تهدیدی برای امنیت منطقه ای می داند .   روابط گرجستان و ناتو یک سال بعد از فروپاشی شوروی سابق در سال 1992 میلادی برقرار شد .در سال 1994 میلادی این کشور مانند چند کشور دیگر تازه استقلال یافته به برنامه مشارکت برای صلح ناتو پیوستند . در پی انقلاب مخملی سال 2003 میلادی گرجستان در راستای تقویت روابط با ناتو اقدام و عضویت در این سازمان را در اولویت سیاست خارجی خود اعلام کرد که این تلاش های دولت تفلیس مورد حمایت در اجلاس سران کشورهای عضو ناتو در سال 2008 میلادی در بخارست قرار گرفت .  در ماه سپتامبر سال 2008 میلادی کمیسیون ناتو –گرجستان برای بررسی عضویت این کشور در آینده به ناتو تاسیس شد . در حال حاضر گروههای نظامی 870 نفره گرجستان در عملیات حفاظت صلح ناتو در افغانستان مشارکت دارند.خاورم ** 337** 1579            "}