{"onTitr":"","titr":" یک محموله قاچاق اسلحه در روانسر کشف و توقیف شد","describe":" کرمانشاه - ایرنا - پلیس کرمانشاه ، یک محموله قاچاق اسلحه شامل 42 قبضه سلاح 'وینچستر' را در روانسر کشف و ضبط کرد.", "text":"به گزارش روز شنبه ایرنا به نقل از روابط عمومی دادسرای عمومی و انقلاب مرکز کرمانشاه، ماموران نیروی انتظامی مستقر در محور کامیاران - کرمانشاه به یک دستگاه پراید مشکوک شده و به آن دستور ایست دادند که راننده این خودرو توجه نکرده و به مسیر خود ادامه داد به همین دلیل ضابطان قضایی اقدام به تعقیب خودرو کرده و به سرنشینان آن اخطار دادند که در نهایت به علت بی توجهی به هشدار و دستور ایست، ضابطان به سمت خودروی مذکور پنج تیر شلیک کردند.بر پایه این گزارش سرنشینان خودرو در پی تیراندازی ضابطین قضایی اقدام به پرتاب محموله خود که اسلحه بود، کردند و با وجود اخطار ماموران همچنان به مسیر خود ادامه دادند که در نهایت در ورودی شهر روانسر با مشاهده سد معبر توسط ضابطان به سمت جاده خاکی منحرف شدند و خودرو متوقف شد.در پی بازرسی از این خودرو 42 قبضه اسلحه وینچستر که به صورت حرفه ای در کپسول CNG و سپر ماشین جاسازی شده بود کشف و ضبط شد.همچنین طی تحقیقات از سرنشینان خودرو مشخص شد که آنان اسلحه را از شهر مهاباد خریداری کرده و قرار داشته اند که آن را به شخصی در شهر کرمانشاه تحویل دهند.متهمان دستگیر، خودرو با محموله توقیف و برای این موضوع تشکیل پرونده شده و شخص تحویل گیرنده محموله نیز تحت تعقیب قرار گرفته است.مرداد ماه امسال هم 50 قبضه اسلحه شکاری غیرمجاز مدل وینچستر از تبعه یکی از کشور‌های همسایه در شهرستان اسلام آبادغرب کشف و ضبط شد.7444/8066            "}