{"onTitr":" وزیر فرهنگ و ارشاد اسلامی:    ","titr":" زبان فارسی نماد هویتی و مرجعی اثرگذار در همه ساحت‌ها است","describe":" شیراز- ایرنا - وزیر فرهنگ و ارشاد اسلامی، زبان و ادب فارسی را از نماد‌های مهم هویتی و ظرفیتی برای مرجعیت و تاثیرگذاری در ساحت‌های گوناگون علمی و ادبی دانست.", "text":"به گزارش ایرنا، سید عباس صالحی، چهارشنبه 18 مهر 97 در پیامی به مناسبت افتتاحیه سیزدهمین همایش ملی انجمن ترویج زبان و ادب فارسی و نیز نشست علمی یاد روز حافظ ، این دیدگاه را عنوان کرد.  در پیام وزیر فرهنگ و ارشاد اسلامی آمده است: زبان فارسی از نمادهای مهم هویتی و مؤلفه های اثرگذار بر انسجام و وحدت ملی است؛ هم چنین این زبان شیرین و کهن از چنان زیبایی و ژرفایی برخورداراست که بسیاری از بزرگان نامدار را مجذوب خود ساخته و طوطیان شکر شکن ادبیات جهان را واله و شیفته خود کرده است . صالحی افزود: بی شک زبان فارسی از چنان غنا و قابلیتی برخورداراست که در عصر حاضر نیز بتواند به عنوان زبانی مرجع و اثر گذار در ساحت های گوناگون علمی و ادبی ،نقش آفرینی کند.از این رو پژوهش در گستره زبان و ادب فارسی باهدف تاثیر گذاری جهان امروز، می تواند بیش از پیش مورد توجه علاقه مندان و دغدغه مندان این عرصه قرار گیرد. وی ادامه داد: برگزاری سیزدهمین همایش بین المللی انجمن ترویج زبان و ادب فارسی که از قدیمی ترین انجمن های علمی در حوزه علوم انسانی به شمار می آید، همزمان با یادروز شاعر سخنور ولسان الغیب، حافظ شیرازی، گامی ارزشمند برای راهیابی به این مقصود است تا با گفت وگو، تبادل نظر و انتقال تجارب میان استادان و پژوهشگران شاهد افق هایی نو و دستاوردهای کاربردی در عرصه زبان و ادب فارسی باشیم. صالحی با تقدیر از میزبانی شایسته دانشگاه شیراز، به تمام دست اندرکاران و اعضای هیات علمی این همایش مهم و مشارکت کنندگان در این رویداد علمی و فرهنگی و نیز میهمانان داخلی و خارجی آن درود فرستاده است. ** اهداف کنگره از جمله اهداف همزمانی این دو رویداد بازشناسی مطالعات حافظ شناسانه، تشویق پژوهشگران به تولیدات علمی و آشنایی پژوهشگران با پژوهش های جدید دیگران در گستره زبان و ادب فارسی، گفت وگو، تبادل نظر و انتقال تجربه میان استادان، ترغیب پژوهشگران جوان به ژرف اندیشی در پژوهش های فرهنگی، علمی و ادبی عنوان شده است. حدود صد نفر از این استادان و پژوهشگران طی این سه روز در شیراز سخنرانی خواهند کرد که برخی از آنان عبارتند از: نوش آفرین انصاری، مهدی زرقانی، توفیق سبحانی، تقی پورنامداریان، پروین سلاجقه، علی اشرف صادقی،نصرت الله ضرغام، محمدجعفر یاحقی و ... . مهمانان خارجی این مراسم نیز از کشور های بوسنی، جمهوری آذربایجان، ارمنستان، بنگلادش، ترکیه و هند در شیراز حضور یافته اند. بیست و دومین مراسم یادروز حافظ همزمان با سیزدهمین گردهمایی بین المللی انجمن ترویج زبان و ادبیات فارسی  تا20 مهرماه در شیراز ادامه دارد.7375 / 1876            "}