{"onTitr":" وزیر ارشاد در جمع خبرنگاران :    ","titr":" فاصله افتتاح و بهره برداری طرح های فرهنگی باید به صفر برسد","describe":" قم-ایرنا- وزیر فرهنگ و ارشاد اسلامی با انتقاد از طرح های فرهنگی که با گذشت چندین ماه از افتتاح به بهره برداری نرسیده اند گفت: فاصله افتتاح و بهره برداری طرح های فرهنگی درکشور باید به صفر برسد.", "text":"به گزارش ایرنا، سید عباس صالحی روز پنجشنبه در حاشیه سفر به قم در گفت و گو با خبرنگاران با تاکید بر اینکه هدف ما از افتتاح طرح های فرهنگی اقدامی نمایشی نیست افزود: در مدتی که بنده به عنوان وزیر فرهنگ و ارشاد اسلامی مسئولیت خدمت به مردم را داشته ام بر این موضوع تاکید کرده ام که باید طرح های فرهنگی در زمانی افتتاح شوند که به طور کامل تجهیز و بلافاصله بدون تاخیر برای استفاده عموم مردم مورد بهره برداری قرار گیرند.وی ادامه داد: دراین زمینه نیز برخی طرح های فرهنگی که آماده افتتاح گزارش شده بود، برای تکمیل و تجهیز نهایی، برگزاری آیین افتتاحیه آنها را به تاخیر انداختیم.وزیر فرهنگ و ارشاد اسلامی با اشاره به وجود برخی طرح های فرهنگی قم که در ماه ها و سال های گذشته افتتاح شده ولی به بهره برداری نرسیده است تاکید کرد: مشکلات تالار مرکزی شهر و مجموعه فرهنگی شهید ربانی نژاد که افتتاح شده ولی در عمل مورد بهره برداری قرار نگرفته اند را تا حل مشکلات و استفاده عمومی از این زیرساخت های فرهنگی دنبال می کنم.وی ادامه داد: مجموعه فرهنگی شهید ربانی نژاد که در منطقه پردیسان قم به بهره برداری رسید باید به سرعت مشکل آن برطرف و در اختیار مردم قرار گیرد.مجتمع فرهنگی هنری شهید ربانی در زمینی به مساحت بیش از 2 هزار مترمربع  با امکاناتی شامل کتابخانه، سالن مطالعه، سالن آمفی تئاتر و نگارخانه احداث اسفند ماه 96 توسط سید عباس صالحی وزیر فرهنگ و ارشاد اسلامی در منطقه پردیسان قم افتتاح شد.پردیسان در منطقه هشتم شهرداری و در جنوب غربی شهر قم واقع شده است، این منطقه در سال 1377 توسط وزارت مسکن و شهرسازی وقت تاسیس و درسال 1390 به یکی از مناطق شهرداری قم تبدیل شد. تالار مرکزی شهر قم نیز که در زمینی به مساحت حدود هشت هزار متر مربع و با زیربنای 11 هزار متر مربع، با اعتبارات ملی از سال 88 آغاز شده بود در حالی در دهه فجر 1394 با حضور معاون اول رئیس جمهوری به بهره برداری رسید و با گذشت چند سال همچنان به دلیل مشکلات زیرساختی به بهره برداری کامل نرسیده است.این تالار دارای بخش هایی چون دو سالن 650 نفره و 220 نفره آمفی تئاتر، سالن تمرین تئاتر و سالن اجرای تعزیه است.وی در ادامه با اشاره به ظرفیت های فرهنگی قم گفت: باید ظرفیت های فرهنگی،علمی و مذهبی این استان توسط نهادهای فرهنگی، هنری و اجتماعی ملی مورد استفاده حداکثری قرار گیرد و نگاه وزارت فرهنگ و ارشاد اسلامی به قم نیز متناسب با این جایگاه والای آن است.صالحی با اشاره به امضای تفاهم نامه فرهنگی میان وزارت فرهنگ و ارشاد اسلامی و استانداری قم ادامه داد: بر اساس این تفاهم نامه مقرر شد تا در حوزه زیرساخت های فرهنگی، هنری و دین در قم تلاش های جامع تر و جدی تری اتفاق بیفتد.وزیر فرهنگ و ارشاد اسلامی این تفاهم را حداقل اقدام های فرهنگی و هنری در سطح استان در سه سال آینده دانست و افزود: برای عملیاتی بودن این تفاهم نامه، با توجه به شرایط کشور حداقل ها در نظر گرفته شده است ولی امکان دستیابی به اهدافی بالاتر از چشم اندازهای این تفاهم نامه وجود دارد.تفاهم نامه فرهنگی بین وزارت فرهنگ و ارشاد اسلامی و استانداری قم، امروز به امضای سید عباس صالحی و سید مهدی صادقی رسید که بر اساس آن، چشم انداز سه ساله فرهنگی این استان و تعهدات طرفین ترسیم شده است.وزیر فرهنگ و ارشاد اسلامی در سفر یک روزه به قم علاوه بر امضای تفاهم نامه فرهنگی، یک استودیوی قرآنی را افتتاح کرد و دیداری نیز با کارکنان اداره کل فرهنگ و ارشاد اسلامی استان داشت.7404/ 6133/            "}