{"onTitr":" سفیر انگلیس در ایران:    ","titr":" لندن به روابط تجاری با تهران در قالب برجام  متعهد است","describe":" یزد - ایرنا - سفیر انگلیس در تهران بابیان اینکه به‌ عنوان سفیر یک کشور اروپایی متعهد به روابط تجاری در قالب برجام با ایران هستیم، گفت: اروپایی‌ها در حال ایجاد یک سیستم بانکی برای حل مشکلات ارتباطی با ایران هستند.", "text":"به گزارش ایرنا ، «راب مک ایر( Rob Macaire)» سه شنبه شب در دیدار با فعالان اقتصادی در اتاق بازرگانی یزد افزود: حضور چند رایزن و کنسول سفارت انگلیس در این سفر بیانگر عزم ما برای توسعه روابط با ایران و به‌ویژه این استان است. وی افزود: طراحی یک سیستم بانکی جدید برای ارتباط با ایران توسط اروپا ، کار ساده‌ای نیست به همین دلیل یک تیم کارشناسی در حال کار روی آن است که بعد از تکمیل می‌تواند نه‌تنها کمک به ارتباط اروپا بلکه برای سایر کشورها در تجارت با ایران هم راهگشا باشد. سفیر انگلیس در ادامه با اشاره به وجود اتاق بازرگانی مشترک با ایران تصریح کرد: نهایت تلاش ما برای توسعه تجارت و فعالیت‌های اقتصادی است و امیدواریم با ارائه انتقادها و پیشنهاد‌ها بتوانیم برای طولانی‌مدت هم برنامه‌ریزی کنیم. مک ایر خاطرنشان کرد: باوجود سایه سیاسی بر روابط میان دو کشور ، دوست داریم، روابط تجاری میان ایران و انگلیس توسعه یابد و هم‌اکنون نیز انگیزه بالایی در طرف‌های انگلیسی در این خصوص وجود دارد. وی با اشاره به روابط با یزد گفت: امروز از بخش‌های مختلف یزد بازدید کردیم و به‌طورقطع گسترش روابط شرکت‌های صنعتی یزد با شرکت‌های انگلیسی می‌تواند زمینه‌ساز رشد ارتباطات در آینده باشد. در این جلسه کنسول سفارت انگلیس در تهران هم گفت: برای حل مشکلات بانکی میان 2 کشور می‌توانیم ضمن همکاری با موسسات مالی کوچک ، از واحد پولی سایر کشورها استفاده کرد. جان گرین افزود: سطح بالای ارتباطات تجار یزد با بازرگانان انگلیسی در حوزه‌های اقتصادی و صادرات جالب است و حضور ما در این استان برای حل مشکلات به‌ویژه پیدا کردن راهکارهای مالی و بانکی است. وی اضافه کرد: برای پیدا کردن شریک تجاری انگلیسی باید در مرحله اول ، اطلاعات طرح به‌منظور سرمایه‌گذاری ارائه و تاجر انگلیسی درباره مشکلاتی همچون مباحث مالیاتی ، گمرکی و بانکی در ایران و یزد توجیه شود. همچنین رئیس اتاق بازرگانی یزد با اشاره به ظرفیت‌های استان در حوزه‌های مختلف گفت: باید انگلیس و کشورهای اروپایی به ایران در سودآوری از منافع برجام کمک کنند. محمدرضا قمی افزود: اتاق بازرگانی ایران در شرایط امروز کشور بسیار فعال‌تر از همیشه است و استان یزد نیز با توجه به ظرفیت‌های بالا می‌تواند به توسعه اقتصادی با انگلیس کمک کند. وی با اشاره به ارائه طرحی از سوی آلمان برای آموزش دستگاه‌ها و فنّاوری‌های این کشور به تکنسین‌های ایرانی تصریح کرد: این آموزش‌ها در جهت آشنایی جوانان و متخصصان و تقویت خلاقیت‌ها و نوآوری به‌منظور استفاده از دستگاه‌های آلمانی در آینده است. رئیس اتاق بازرگانی یزد ادامه داد: یزد و لرستان مجری این طرح هستند و پیشنهاد می‌شود انگلستان نیز با توجه به سابقه طولانی روابط با ایران ، طرحی در این خصوص ارائه کند تا بعد از حل مشکلات برجام ، از سایر کشورهای اروپایی عقب نیفتد. در این سفر کنسول ، رایزن اقتصادی ، رئیس بخش بازرگانی و مسئول تشریفات سفارت انگلیس و تعدادی از مدیران کارخانه‌های تولیدی و فعالان بخش خصوصی استان یزد حضور داشتند. یزد به‌عنوان چهارمین استان صنعتی و دومین استان معدنی ایران با داشتن سه هزار و 700 واحد تولیدی ، 800 نوع کالا تولید می‌کند و 200 هکتار از بافت تاریخی شهر یزد نیز سال قبل در سازمان یونسکو به ثبت رسید. 1968/ 2047            "}