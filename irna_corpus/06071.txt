{"onTitr":"","titr":" ورود چین و آمریکا به چرخه خطر رویارویی","describe":" پکن- ایرنا- سخنرانی 'مایک پنس' معاون اول 'دونالد ترامپ' رییس جمهوری آمریکا که تقریبا طولانی ترین سخنرانی یک مقام ارشد این کشور در انتقاد شدید اللحن از چین بود نشان می دهد درگیری های دو کشور مناقشاتی فراتر از یک جنگ تجاری را در بر می گیرد.", "text":"به گزارش ایرنا این اظهارات کم سابقه که چین را علت بسیاری از مشکلات امروز آمریکا معرفی می کند، در شرایطی انجام شد که پکن هنوز در این تصور است که راهی برای بهبود مناسباتش با آمریکا پیدا کند.به نظر بسیاری چین هنوز نتوانسته است از موضع یک قدرت بزرگ اقتصادی و نظامی در دنیا برابر این اتهامات آمریکا قد علم کند و تلاش زیادی داشته است تا از تشدید تنش ها میان طرفین جلوگیری کند و اقداماتی عملی زیادی هم در برابر فشارهای بی امان آمریکا صورت نداده و بزرگترین حرکتش در نظر گرفتن 60 میلیارد تعرفه بر روی کالاهای آمریکایی و لغو چند نشست بوده است.پنس بارها چین را متهم کرده است که با سرمایه گذاری های آمریکا قدرتمند شده و با چراغ سبز این کشور در سال 2001 به سازمان تجارت جهانی ملحق شده و با فناوری های غرب پیشرفت کرده است اما حالا برای همین کشور قدرت نمایی می کند.گفته های وی این نگرانی را بوجود آورده است که مشکلات و چالش های دو کشور دیگر از مرز یک جنگ تجاری عبور کرده است و دو طرف وارد چرخه تلافی جویی و «این در برابر آن» شده اند و این می تواند بسرعت باعث مناقشات جدی تری در زمینه های مختلف شود.بخصوص آنکه زوایای نظامی مساله بر این نگرانی ها دامن می زند آنجا که آمریکامی گوید چین با گشتی های خود برای ناو 'دیکاتور' در دریای جنوبی خطر آفرینی کرده و از سوی دیگر برای فروش 330 میلیون دلار تسلیحات و تجهیزات نظامی به تایوان آماده می شود.چین و آمریکا حالا به توجه به انتقادهای پنس بیش از قبل از یکدیگر فاصله می گیرند و موضوع تایوان، دریای جنوبی، مناقشات دریای شرقی، رزمایش های آمریکا و حضور نظامی اش در منطقه و اختلافات ارزی این فاصله را افزایش می دهد و جنگ تجاری نیز بر این معضل افزوده شده است.اینکه معاون اول رییس جمهوری آمریکا به چین برچسب مداخله در انتخابات میاندوره ای و انتخابات ریاست جمهوری می زند و اذعان اینکه چین می خواهد کسی دیگر بجای ترامپ رییس جمهوری آمریکا باشد، نشانه ای از یک برخورد ایدئولوژیک میان دو کشور به حساب می آید.پکن خیلی زود موضعگیری کرد و اظهارات او را بشدت افراطی، گستاخانه و یاوه گویی توصیف کرد و از مقام های آمریکایی خواست از زدن این اتهامات به چین خودداری کنند و البته افزود که به رغم این گفته ها چین می کوشد تا روابط با آمریکا را به شکل عادی دنبال کند.«سونگ گویی» استاد دانشگاه «فودان» در شانگهای چین در این باره گفت: 'اعمال سیاست‌های ترامپ بر ضد چین موجب می‌شود تا هر دو کشور وارد جنگ تجاری تمام‌عیار شوند».وی می افزاید: آمریکا احتمالا به دلیل نادیده گرفتن مقررات سازمان تجارت جهانی، در این رویارویی اقتصادی بازنده خواهد شد و این شرایط برای هر دو کشور خطرآفرین است.'چینگ اینگ' یکی از کارشناسان سیاسی چین از شکل گیری اختلافات امنیتی در منطقه بین دو کشور ابراز نگرانی کرده و خواستار احترام به حق حاکمیت ها شده است.او می افزاید این مسئولیت هر کشوری است که به مسایل مرتبط با قلمرو ارضی و حق حاکمیت طرف دیگر احترام بگذارد و نباید اجازه داد چالش ها بیشتر شود.این در حالی است که همین کارشناسان بجز مسایل امنیتی از رویارویی تجاری، سیاسی و اقتصادی چین و آمریکا هم ابراز نگرانی کرده اند و بر این باورند راهی که امروز پیش روی این دو کشور است نتیجه ای جز باخت - باخت برای آنها نخواهد داشت.آساق**231**1904**            "}