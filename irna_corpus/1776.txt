{"onTitr":"","titr":" اینترنت، زمینه اشتغال پنج هزار راننده در مازندران را فراهم کرد","describe":" ساری – ایرنا – مدیر کل ارتباطات و فناوری اطلاعات استان مازندران به فراهم شدن زیر ساخت های لازم ارتباطی و اینترنتی در استان اشاره کرد وگفت: با ایجاد این زیر ساخت ها و راه اندازی تاکسی اینترنتی، برای پنج هزار نفر از رانندگان استان شغل ایجاد شد.", "text":"یدالله طهماسبی روز چهارشنبه در گفت و گو با خبرنگار ایرنا افزود: با ورود و تامین زیرساخت های اینترنت در مازندران زمینه اشتغال در زمینه های مختلف برای افراد با توانایی های متفاوت فراهم شده که از آن جمله رانندگان است. وی ادامه داد: در همین راستا با مجوز سازمان حمل و نقل استان مازندران سه شرکت تاکسی اینترنتی مجوز گرفتند و فعالیت خود را در استان آغاز کردند. مدیر کل ارتباطات مازندران گفت: این شرکت ها پس از انجام فراخوان و جذب رانندگان شخصی، مسائل مربوط به سوءپیشینه و موارد ضروری برای اطمینان از رانندگان را انجام می دهند. طهماسبی ادامه داد: با تحت پوشش قرار گرفتن این تعداد راننده در شرکت های تاکسی اینترنتی این افراد با مجوز و قانونی فعالیت می کنند.وی با اشاره به اینکه در حال حاضر 45 درصد از ظرفیت پهنای باند اینترنت مازندران بلا استفاده مانده است، افزود : مجموعه ها و افراد خلاق و کارآفرین با پیاده کردن ایده ها و افکار جدید شغلی و استفاده از این ظرفیت های اینترنتی می توانند در رونق بخشیدن به کسب و کار جدید وارد عمل شوند. طهماسبی از مازندران به عنوان استان پیشتاز در زمینه زیر ساخت های اینترنتی نام برد و ادامه داد: اما این ظرفیت به اندازه لازم و کافی برای معرفی به صاحبان مشاغل و کسب و کار معرفی نشده است تا بتوانند به اندازه از آن بهره بگیرند. وی اضافه کرد: ضریب نفوذ اینترنت در مازندران با 6 درصد افزایش به 77.5 درصد است که در حال حاضر این استان جزء چهار استان برتر کشور در این زمینه محسوب می شود.  2096/1899            "}