{"onTitr":"","titr":" بیش از 1.5 تن انواع مواد مخدر در نیکشهر کشف شد","describe":" زاهدان - ایرنا - فرمانده انتظامی سیستان و بلوچستان گفت: یک تن و 504 کیلوگرم انواع مواد مخدر در درگیری مسلحانه پلیس با قاچاقچیان در نیکشهر کشف شد.", "text":"به گزارش ایرنا از پایگاه خبری پلیس سردار محمد قنبری روز پنجشنبه در این باره اظهار داشت: شب گذشته با کسب خبری مبنی بر جابه جایی محموله سنگین مواد افیونی توسط قاچاقچیان از مناطق مرزی به حوزه استحفاظی شهرستان نیکشهر موضوع به طور ویژه در دستور کار پلیس مبارزه با مواد مخدر قرار گرفت. وی افزود: ماموران انتظامی شهرستان نیکشهر در قالب چند تیم پوششی با اقدامات گسترده تخصصی و رصد منطقه، موفق شدند ساعت سه بامداد ضمن شناسایی مسیر تردد قاچاقچیان با اجرای کمین در مسیر عبورشان، خودروهای حامل مواد مخدر را شناسایی و در یک درگیری مسلحانه آنان را زمین گیر کنند. فرمانده انتظامی سیستان وبلوچستان تصریح کرد: در این درگیری مسلحانه که ساعتی به طول انجامید سوداگران مرگ با توجه به تنگ شدن عرصه با استفاده از کوهستانی بودن منطقه از محل متواری شدند. سردار قنبری خاطر نشان کرد: در این عملیات نفس گیر پلیس مبارزه با مواد مخدر در بازرسی از 2 دستگاه خودرو پژو 405، یک تن و 450 کیلو و 800 گرم تریاک، 27 کیلو و 200 گرم شیشه و 26 کیلو و 600 گرم هروئین کشف کرد. وی اظهار داشت: با توجه به حضور و اشرافیت پلیس در جای جای نقاط سیستان و بلوچستان و افزایش ضریب هوشیاری و تجارب پلیس در شناسایی باندهای قاچاق، سوداگران مرگ در امان نخواهند بود چراکه چشمان تیز بین پلیس هر لحظه ناظر بر اعمال آنان است.به گزارش ایرنا نیکشهر از شمال به شهرستان های ایرانشهر و دلگان، از شرق به شهرستان های قصرقند و سرباز، از جنوب به شهرستان های کنارک و چابهار، ازغرب به شهرستان فنوج و استان هرمزگان محدود است.نیکشهر در فاصله 510 کیلومتری جنوب زاهدان مرکز استان سیستان و بلوچستان واقع شده است. 3213**6081            "}