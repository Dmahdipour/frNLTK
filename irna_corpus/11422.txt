{"onTitr":"","titr":" 20 هزار متر زمین برای احداث بوستان بانوان شلمزار تملک شد","describe":" شهرکرد- ایرنا- شهردار شلمزار گفت: با هدف ارتقای کمی و کیفی روند خدمات رسانی، 20 هزار مترمربع زمین برای احداث بوستان بانوان این شهر تملک شد.", "text":"محمدرضا حمزه روز سه شنبه با اعلام این مطلب افزود: برای احداث بوستان بانوان شلمزار یک میلیارد ریال اعتبار از محل تملک دارایی های سرمایه ای چهارمحال و بختیاری اختصاص یافته است.وی یادآور شد: بوستان شورای شهر شلمزار نیز در زمینی به وسعت پنج هزار مترمربع احداث می شود.شهردار شلمزار اظهار داشت: برای احداث بوستان شورای شهر با 80 درصد پیشرفت فیزیکی تاکنون 800 میلیون ریال هزینه شده که به یک میلیارد ریال اعتبار دیگر نیاز است.وی گفت: به منظور رفاه حال شهروندان سیستم روشنایی، مجموعه اسباب بازی کودکان و مجموعه ورزشی کاملی در بوستان شورای شهر نصب و تا دهه فجر امسال بهره برداری می شود.حمزه افزود: با توجه به آماده بودن سهمیه قیر شهرداری شلمزار از نیمه نخست آبان سال جاری عملیات آسفالت ریزی افزون بر 20 هزار مترمربع معابر این شهر آغاز خواهد شد.شهردار شلمزار تصریح کرد: در نیمه نخست امسال یکهزار و 200 مترمربع بلوک فرش و پیاده روسازی و همچنین یکهزار مترمربع جدول بندی در شلمزار انجام شد.وی یادآور شد: طی همین مدت 500 میلیون ریال برای محوطه سازی و پیاده روسازی منطقه گردشگری دریاچه شلمزار از سوی شهرداری هزینه شد.حمزه اظهار داشت: اجرای ادامه کانال دریاچه شلمزار به طول 100 متر که تاکنون 50 درصد آن تکمیل شده از دیگر اقدامات این شهرداری است.حمزه تصریح کرد: شهرداری شلمزار هم اینک حدود پنج میلیارد ریال بدهی دارد. احداث بوستان های بانوان در شهرهای چهارمحال و بختیاری از مصوبات کارگروه امور بانوان است.دریاچه شلمزار از مهمترین کانون ها و جاذبه های گردشگری چهارمحال و بختیاری در شهرستان کیار محسوب می شود.شلمزار مرکز شهرستان کیار با هفت هزار نفر جمعیت در 35 کیلومتری شهرکرد قرار دارد.7362/6021            "}