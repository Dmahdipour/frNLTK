{"onTitr":"","titr":" باشگاه منچستریونایتد شایعات برکناری مورینیو را رد کرد","describe":" تهران- ایرنا- باشگاه منچستریونایتد با رد گزارشات مبنی بر برکناری احتمالی «خوزه مورینیو» سرمربی این تیم طی هفته پیش رو، شایعات منتشره شده در این رابطه را «مطلقا بی معنی» خواند.", "text":"به گزارش ایرنا، روزنامه آ. اس اسپانیا روز شنبه نوشت: پس از شروع ضعیف شیاطین سرخ در آغاز فصل جاری لیگ برتر جزیره، مورینیو به شدت تحت فشار قرار گرفته و با توجه به اختلافات به وجود آمده بین او و برخی از بازیکنان تیمش به ویژه «پل پوگبا» هافبک فرانسوی این تیم، گزارش ها حاکی از برکناری قریب الوقوع سرمربی پرتغالی است.سرمربی اسبق چلسی در جریان کنفرانس مطبوعاتی کوتاهی که روز جمعه برگزار کرد و تنها 222 ثانیه به طول انجامید، اذعان داشت که نتایج اخیر این تیم قابل قبول نیست؛ شاگردان مورینیو در چهار بازی اخیر خود موفق به کسب پیروزی نشده اند و گزارش روزنامه ها و رسانه ها حاکی از آن است که حتی پیروزی مقابل نیوکاسل در بازی امروز هم، تضمینی برای بقای وی روی نیمکت بزرگ شیاطین سرخ محسوب نمی شود.با این وجود، یکی از سخنگویان این باشگاه در مصاحبه با آمنی اسپورت با رد گزارش ها در مورد برکناری احتمالی وی، شایعات منتشره را «کاملا بی معنی» توصیف کرد.این در حالی است که «زین الدین زیدان» سرمربی سابق رئال مادرید که به همراه این تیم سه بار پیاپی عنوان قهرمانی لیگ قهرمانان اروپا را از آن خود کرده است؛ به عنوان جانشین بالقوه مورینیو، به دفعات با این تیم ارتباط داده شده است. مورینیو در نخستین فصل حضور روی نیمکت شیاطین سرخ، جام خیریه، جام اتحادیه و همچنین عنوان قهرمانی لیگ اروپا را برای این باشگاه به ارمغان آورد؛ اما با وجود اینکه فصل گذشته در جایگاه دوم فصل را به اتمام رسانید، موفق به کسب هیچ عنوانی نشد و در حال حاضر هم، شکست شاگردان مرد 55 ساله پرتغالی در آخرین بازی خود مقابل وستهم آن هم با نتیجه تحقیر آمیز 3- 1، موجب شده تا تیم بزرگی که روزگاری تحت هدایت «سر الکس فرگوسن» افسانه ای، در لیگ برتر جزیره آقایی می کرد، در رده دهم جدول رده بندی جای بگیرد.نکته قابل توجه دیگر در مورد شایعات اخراج مورینیو، اظهارات اخیر «گری نویل» ستاره اسبق این تیم است؛ نویل که نسبت به نتایج اخیر تیم محبوبش و عملکرد ضعیف آنها، به شدت از مورینیو انتقاد کرده است، در مصاحبه ای در مورد برکناری این سرمربی اظهار داشت: امیدوارم این شایعات صحت نداشته باشد اما اگر صحت داشته باشد، به نظرم کاملا بی شرمانه است.ورزشی**3991**9129            "}