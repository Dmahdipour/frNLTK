{"onTitr":" کارشناسان ترک    ","titr":" آمریکا، ترکیه را هدف ترور اقتصادی قرار داده است","describe":" آنکاراـ ایرناـ کارشناسان سیاسی و اقتصادی ترکیه با انتشار یادداشت و مقاله در رسانه های خبری و یا گفت و گو با شبکه های تلویزیونی این کشور عنوان کردند که ایالات متحده آمریکا، ترکیه را مورد ترور اقتصادی قرار داده است.", "text":"به گزارش روز جمعه ایرنا، ابراهیم کاراگول از روزنامه نگاران نزدیک به هیات حاکمه ترکیه و سردبیر روزنامه ینی شفق با انتشار مقاله ای تحت عنوان 'آشفتگی سیاسی از طریق ترور اقتصادی' نوشت: فشار اقتصادی و اعمال تحریم ها به واقع حمله ای از سوی واشنگتن علیه آنکارا است تا به این طریق رنج جامعه ترکیه بیشتر شده و در ادامه به افزایش نارضایتی عمومی منجر شود.به نوشته این کارشناس سیاسی، فشار اقتصادی آمریکا را می توان نوعی تسویه حساب منطقه ای نیز محسوب کرد چرا آنها با این اقدامات، تلاش می کنند تا امتیازات بیشتری را از ترکیه در معادلات منطقه ای به دست آورند و یا آنکارا را بیش از پیش همراه خود سازند.وی در شماره امروز روزنامه ینی شفق نیز با انتشار یادداشتی عنوان کرد که 'تاکتیک مورد استفاده آمریکا (ترور اقتصادی) فقط مختص ترکیه نبوده بلکه بسیاری از کشورهای خاورمیانه و حتی اروپا را نیز هدف قرار داده و به همین دلایل، وضعیت جهان به سوی تنش و درگیری های بیشتر می رود و حال باید برای مقابله با فتنه های آمریکا و اسراییل، جهانیان به دنبال موازنه قدرت در قالب جدید باشند.یاسین آکتای معاون حقوق بشر حزب حاکم عدالت و توسعه و نماینده سابق شهر سیرت در مجلس ترکیه با انتشار مقاله ای در روزنامه ینی شفق تحت عنوان 'آمریکا وابسته ترین کشور جهان است' نوشت: نظام اقتصادی آمریکا برای کسب منافع میان مدت و بلند مدت به دنبال وابسته کردن کشورهای دیگر به خود است و با اعطای وام های کلان و در ادامه بالا بردن ارزش دلار، کشور گیرنده وام را تحت فشار فرامین خود قرار می دهد و به نوعی ترور اقتصادی می کند.به نوشته این مقام ارشد حزب حاکم ترکیه، هوشیاری مقامات سایر کشور می تواند راه مقابله با ترفندهای پیچیده واشنگتن را آسان کند چرا که این کشور در زمینه های گوناگون زیادی به سرمایه های انسانی، فکری و منابع انرژی وابسته است و به همین دلیل با همگرایی کشورهای مختلف به ویژه کشورهای منطقه ای می توان تیر آتشینی را به نقشه های هیزمی آمریکایی ها پرتاب کرد.خدیجه کاراهان روزنامه نگار، استاد اقتصاد دانشگاه استانبول و پژوهشگر ارشد بنیاد تحقیقات اقتصادی، سیاسی و اجتماعی (SETA) ترکیه نیز با انتشار مقاله ای تحت عنوان 'مبارزه با تورم' در روزنامه ینی شفق نوشت: فشار اقتصادی و اعمال تحریم ها از سوی آمریکا علیه ترکیه موجب افت شدید ارزش پول ملی(لیر) در برابر ارزهای خارجی، رشد نرخ بهره بانکی و افزایش تورم شد و حال مبارزه با جهش قیمت ها به وظیفه اصلی دولت و اولویت کاری آن بدل شده است.بنا بر اعتقاد این استاد دانشگاه، تحریم های آمریکایی، شوکی به بازار ترکیه وارد کرد که می توانست پایه های دولت حاکم بر کشور را متزلزل کند یعنی همان چیزی که واشنگتن دنبال می کرد، اما اتخاذ تدابیر هوشمندانه به کنترل شرایط اقتصادی انجامید و از این پس نیز شرایط حاکم بر بازار کشور نیاز به تدابیر وِیژه ای دارد تا در آینده به کنترل تورم بینجامد.ییغیت بولوت مشاور ارشد رجب طیب اردوغان رییس جمهوری ترکیه نیز در برنامه 'بررسی دقیق' شبکه تی.آر.تی ضمن اشاره به سخنان رییس جمهوری این کشور اظهار کرد: اردوغان به درستی بالا رفتن قیمت ارز در بازار ترکیه را 'ترور اقتصادی' از سوی آمریکا توصیف کرد و من رییس جمهوری را به دلیل ابراز این تعبیر هوشمندانه تحسین می کنم.ارسوی دده روزنامه نگار و کارشناس اقتصادی هم با انتشار مقاله ای تحت عنوان 'هدف ترور اقتصادی هستیم' در روزنامه استار نوشت: اولویت کاری دولت در روزها و ماه های آتی کاستن از وابستگی به خارج است یعنی دولت همه تلاش خود را به کار گرفته تا در زمینه سوخت، انرژی و ماشین آلات صنعتی از وابستگی به خارج بکاهد چرا که هر کدام از این ها فشار را بر کشور در مواقع حساس بین المللی بیشتر می کند و دست مقامات سیاسی برای تاثیرگذاری در موضوعات بین المللی را می بندد.وی تاکید کرد: افزایش فشار اقتصادی علیه ترکیه در واقع یک حمله و ترور اقتصادی بود که اهداف پیچیده ای را پشت سر خود به همراه داشت و اگر ساختار اقتصادی کشور از وابستگی به خارج فاصله بگیرد، بی گمان شاهد افزایش قیمت ها، تورم و دیگر شاخص های منفی در بازار نخواهیم بود.رجب طیب اردوغان رییس جمهوری ترکیه چندی پیش در نشست گروهی اعضای حزب عدالت و توسعه تاکید کرد که نوسانات بازار ارز ترکیه نشان داد که هیچ کشوری از نظر اقتصاد سیاسی ایمن و مصون نیست.وی با انتقاد شدید از سیاست‌های واشنگتن در برابر آنکارا تاکید کرد: پس از تصمیم‌هایی که آمریکا علیه ملت ترکیه گرفت، ما با حمله خائنانه‌ای مواجه شدیم وافزایش ناگهانی نرخ دلار به هفت لیر در ماه آگوست، مدرکی از اقدام برای ترور اقتصادی ترکیه است.بروز تنش در روابط میان آنکارا و واشنگتن بر سر محکومیت حبس خانگی کشیش برونسون آمریکایی در شهر ازمیر باعث شد تا ایالات متحده آمریکا تحریم های را علیه ترکیه وضع کند که این فشارهای اقتصادی باعث وارد شدن شوکی به بازار ترکیه شد و قیمت دلار به رقم بی سابقه 7 لیر و قیمت یورو نیز به رقم 8 لیر در ماه آگوست رسید.اتخاذ تدابیر اقتصادی از سوی آنکارا و نیز نرم تر شدن مواضع طرفین در مجادله های لفظی از التهاب بازار طی یک ماه اخیر کاست به طوری که امروز ثباتی نسبی بر بازار معاملات ارز ترکیه حاکم شده است و قیمت دلار در تابلوهای صرافی ها حوالی 6.10 و قیمت یورو نیز حدود 7.06 در نوسان است.اگر چه امروز آرامشی نسبی در فضای معاملات ارز در بازار ترکیه دیده می شود، اما به گفته کارشناسان اقتصادی ترک، اقتصاد ترکیه با موجی از طوفان تورمی مواجه خواهد شد و تورم 25 درصدی ماه گذشته میلادی در واقع پله اول جهش قیمتی در بازار ترکیه بود و در آینده جامعه ترکیه با مخاطرات قیمتی افسار گسیخته ای مواجه می شود.خاورم/1905 ** 1908            "}