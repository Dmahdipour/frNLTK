{"onTitr":" آیت الله خاتمی:    ","titr":" مبلغان 40 سالگی انقلاب اسلامی فله ای اعزام نشوند","describe":" تبریز-ایرنا- عضو هیات رییسه مجلس خبرگان رهبری با تاکید بر هدفمند بودن اعزام مبلغان به شهرها و روستاهای مختلف، گفت: اعزام این مبلغان برای گرامیداشت 40 سالگی انقلاب اسلامی نباید فله ای باشد، بلکه با دقت کامل و توجیه کافی اعزام شوند.", "text":"آیت الله احمد خاتمی روز پنجشنبه در دومین روز همایش رییسان، مدیران و سرپرستان شورای هماهنگی تبلیغات اسلامی کشور در تبریز افزود: با توجه به ارزش و اهمیت دهه فجر امسال که چهلمین سال پیروزی انقلاب شکوهمند اسلامی جشن گرفته می شود، باید مبلغان اعزامی از امادگی کامل برخوردار بوده و نسبت به بیان و تشریح دستاوردهای 40 ساله انقلاب آگاهی و تسلط کامل داشته باشند.وی اظهار داشت: بیان برکات انقلاب اسلامی از دیدگاه امام راحل و مقام رهبری از اهمیت خاصی برخوردار است که باید مبلغان و کسانی که برای ایراد سخنرانی به روستاها و شهرها اعزام می شوند، به دقت این امر را رعایت کنند و ضمن آن محورهای مورد تاکید رهبری معظم را تیتربندی کرده و برای مردم بازگو کنند.آیت الله خاتمی اضافه کرد: مبلغان باید متوجه باشند که منبرهای مربوط به 40 سالگی انقلاب اسلامی با سایر منبرها فرق دارد و معمولی نیست، بلکه باید با خوراک خوب و مناسب و با تحقیق کامل و هدفمند در این منبرها حاضر شد.وی با اشاره به اینکه شورای هماهنگی تبلیغات اسلامی مجموعه ستادی است که با بودجه محدود فعالیت می کند، یادآور شد: بر همین اساس باید با هنرهای مدیریتی نسبت به ایجاد انگیزه در میان مدیران و مسئولان دستگاه های اجرایی وارد عمل شد و از مساعدت آنها بهره مند شوند.آیت الله خاتمی ادامه داد: باید توجه داشت که با دستورالعمل و ابلاغیه نمی توان انگیزه مسئولان را تقویت کرد، بلکه برای این منظور باید از راه دوستی و رفاقت وارد شد و چون اغلب مدیران کشور فرزندان انقلاب و یا از خانواده های معظم شهدا هستند، بدون تردید مسئولان شورای هماهنگی تبلیغات اسلامی را همراهی می کنند.وی فعالیت انقلابی شورای هماهنگی تبلیغات اسلامی را مورد تاکید قرار داد و با بیان اینکه شورای هماهنگی انقلابی می تواند کارها را سریع پیش ببرد، گفت: این شورا باید خود را بسترساز تحقق اهداف انقلابی بداند و در این زمینه با کسی تعارف نداشته باشد.آیت الله خاتمی ادامه داد: شورای هماهنگی انقلابی می تواند سخنرانان انقلابی برای مراسم های مختلف دعوت کند که در برابر اصول و ارزش های انقلاب کوتاه نیایند، چون انتظار داریم این شورا عاشقانه و با تمام توان وارد میدان شده و نسبت به ارایه دستاوردهای انقلاب اسلامی فعال شود.وی بر برگزاری باشکوه برنامه های 40 سالگی انقلاب اسلامی تاکید کرد و افزود: باید این سفره ای که پهن می شود با شکوه باشد و توسط برنامه ریزان جدی گرفته شود زیرا همین مراسم ها و برنامه ها است که انقلاب را طی 40 سال گذشته زنده و سرپا نگه داشته است.امام جمعه موقت تهران پرهیز از سیاه نمایی ها را از جمله موارد بسیار مهم در ارایه دستاوردهای انقلاب اسلامی بیان کرد و گفت: در برنامه های یاد شده باید نقاط مضر و مفید به خوبی سنجیده و بررسی و سپس نسبت به ارایه آنها اقدام شود.به گزارش ایرنا، همایش سالانه رییسان، سرپرسان و مدیران شورای هماهنگی تبلیغات اسلامی کشور با محوریت 40 سالگی انقلاب اسلامی از روز گذشته به مدت 2 روز در تبریز آغاز شد.3038/518            "}