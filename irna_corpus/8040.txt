{"onTitr":"","titr":" امام جمعه مشهد: تدبیر دولت در کاهش نرخ ارز قابل تقدیر است","describe":" مشهد- ایرنا- امام جمعه مشهد گفت: تدبیر و اقدامات ارزشمند دولت در کاهش نرخ ارز و جلوگیری از روند افزایش آن قابل تقدیر و تشکر است.", "text":"آیت الله سید احمد علم الهدی در خطبه های نماز جمعه مشهد در حرم مطهر حضرت امام رضا (ع) افزود: اقدام دولت در تنظیم بازار ارز با تزریق آن به بازار اقدامی ارزشمند و شایسته قدردانی است.وی اظهار داشت: همچنین اقدام قاطع قوه قضائیه با صدور حکم اعدام برای شماری از مفسدان اقتصادی و شهامت سپاه پاسداران در هدف قرار دادن کانون تجمع دشمنان در آن سوی مرزها از دیگر اقدامات ارزشمند و موثر در کاهش نرخ ارز بود که موجب لرزه بر اندام دشمنان نظام و کشور شد.وی گفت: اقدام مدبرانه دولت، حرکت قاطع قوه قضائیه و حماسه باشکوه سپاه پاسداران نشان داد بن بستی وجود ندارد و به خوبی قادر به حل و مدیریت مسائل داخلی هستیم .امام جمعه مشهد افزود: سیاست امروز آمریکا و دشمنان نظام، نا امید کردن مردم از حل مشکلات داخلی و رسیدن به بن بست است و این همان سیاست بنی امیه پس از انقلاب عاشورا برای ایجاد یاس و ناامیدی در مردم می باشد.وی اظهار داشت: رزمایش سپاه حضرت محمد (ص) با حضور 100 هزار نفر در تهران و 36 هزار نفر در مشهد با راهپیمایی میلیونی اربعین حسینی در چند هفته دیگر نشان از یک حرکت عظیم جهانی و بین المللی توسط دلدادگان ولایت و مذهب دارد.وی گفت: مانور اقتدار رزمایش دیروز نیز نشان داد که دشمن به زانو درخواهد آمد و این رزمایش با گره خوردن به راهپیمایی 20 میلیون نفری روز اربعین اقتدار نظام ولایی و ولایت اهل بیت (ع) را به اثبات می رساند.امام جمعه مشهد با بیان اینکه همه باید برای شرکت در این راهپیمایی عظیم و مهم هر آنچه داریم در پای حضرت امام حسین (ع) و حضرت ابوالفضل (ع) بریزیم افزود: افرادی که مسن هستند و قدرت جسمی برای شرکت در این پیاده روی را ندارند نیز می توانند با پرداخت 15 میلیون ریال برای هر زائر، هزینه یک تا دهها جوانی را که به خاطر فقر توان شرکت در این سفر معنوی را ندارند، پرداخت کنند.وی همچنین با قدردانی از راه اندازی موکب های خدمت به زائران در اطراف مرزها اظهار داشت: این خدمات و نیز خدمات ستاد مردمی زائران پیاده و مجموعه های دیگر برای خدمت رسانی به زائران پیاده اربعین حسینی ستودنی است.7496 / 6053            "}