{"onTitr":" امام جمعه شهرکرد:    ","titr":" ذات انقلاب مطالبه‌ گری است","describe":" شهرکرد- ایرنا- نماینده ولی فقیه در چهارمحال و بختیاری و امام جمعه شهرکرد با تاکید بر اینکه ذات اصلی انقلاب اسلامی مطالبه گری است، تاکید کرد: با توجه به فضای باز سیاسی کشور باید به مطالبه گری جوانان توجه ویژه شود.", "text":"به گزارش ایرنا، حجت الاسلام محمد علی نکونام شنبه شب در جمع تجمع کنندگان در مخالفت با معاهده بین المللی FATF در شهرکرد افزود: این مطالبه گری بر اساس فضای باز سیاسی کشور و بر اساس ذات انقلاب است و بر این اساس مردم مطالبه می‌کنند و باید بر مطالبات ارج نهاد. وی تصریح کرد: اگر باید منابع مالی تروریسم مورد سوال قرار بگیرد و محکوم شود ابتدا باید سراغ آمریکا بروند چرا که آمریکا و صهیونیست بیشترین ترور را در جهان انجام داده اند. نکونام در خصوص این معاهده افزود: لایحه‌ای که می‌خواهد مطرح شود لایحه مبارزه با منابع مالی تروریسم است که می‌خواهند منابع مالی تروریست را متوقف کنند هر چند کار خوبی است، اما سوال اینجاست که اگر باید منابع مالی تروریسم مورد سوال قرار گیرد و محکوم شود ابتدا باید سراغ آمریکا، صهیونیست‌ ها و عربستان رفت، چرا که آنها بیشترین تروریسم را در جهان دارند. نماینده ولی فقیه در استان چهارمحال و بختیاری تاکید کرد: منبع مالی تروریسم را آمریکا تامین می کند و نباید ایران نسبت به معاهده FATF پیشگام باشد. نکونام افزود: این‌ها می‌آیند یک قانونی را تصویب و یک استانداردهایی را هم وضع می‌کنند. بعد بر اساس این استانداردها می‌گویند کشورها برای مبارزه با منابع مالی تروریسم بروند قانون وضع کنند که این استاندارد آمریکاپسند و صهیونیست پسند است و این‌ها آمده‌اند با این کارشان در حقیقت در فرهنگ ما نفوذ می‌کنند. به گفته وی، حمایت از دستگاه‌های اجرایی را همه وظیفه خود می دانند، هیچ کس در این تجمعات دولت، قوه قضائیه یا مقننه را زیر سوال نمی برد بلکه دغدغه های مردم مطرح می شود. جمعی از جوانان شهرکردی عصر شنبه نسبت به آنچه مخالفت با معاهده FATF خواندند، دست به تجمع زدند. به گزارش ایرنا، دولت برای بهبود جایگاه خود در گروه ویژه اقدام مالی، به تازگی لوایح الحاق ایران به کنوانسیون مبارزه با تامین مالی تروریسم و جرائم سازمان یافته، اصلاح قانون مبارزه با پولشویی و اصلاح قانون مبارزه با تامین مالی تروریسم را برای طی تشریفات قانونی به مجلس ارسال کرده است. گروه اقدام مالی (Financial Action Task Force) یا همان FATF در سال 1989 میلادی از سوی کشورهای گروه 7 شکل گرفت و یک گروه بین دولتی است که هدف توسعه و پیشرفت واکنش بین المللی نسبت به پولشویی را دنبال می کند. گروه بین المللی اقدام مالی (FATF) تیرماه سال 95 و به دنبال اجرای برجام و نیز برخی اقدام های ایران در مبارزه با پولشویی و تامین مالی تروریسم، نام ایران را از فهرست کشورهایی که لازم است علیه آنها اقدام های متقابل اتخاذ شود برای مدت یک سال تعلیق کرد. این گروه در نشست تیرماه امسال خود در والنسیای اسپانیا اعلام کرد که با توجه به پایبندی ایران به تعهدات خود برای شفاف سازی نظام پولی و بانکی، یکسال دیگر به ایران فرصت داد تا اصلاحات قانونی لازم را برای جرم انگاری پولشویی، جرایم سازمان یافته و تامین مالی تروریسم انجام دهد. قرار است لایحه CFT (لایحه مبارزه با تامین مالی تروریسم) روز یکشنبه از سوی مجلس شورای اسلامی مورد بررسی قرار گیرد. 2097/6021            "}