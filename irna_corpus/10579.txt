{"onTitr":"","titr":" منطقه ویژه علم و فناوری رضوی در قالب شرکت خصوصی ایجاد می شود","describe":" مشهد- ایرنا- مدیر امور موسسات پارک علم و فناوری خراسان گفت: منطقه ویژه علم و فناوری رضوی که چند سال قبل ساختار دولتی برای آن در نظر گرفته شده بود در چارچوب یک شرکت خصوصی ایجاد می شود.", "text":"سید مهدی مظلوم زاده روز سه شنبه در گفت و گو با خبرنگار ایرنا افزود: این تصمیم به این خاطر گرفته شده است که تشکیل شرکتهای جدید دولتی در قانون برنامه های چهارم، پنجم و ششم در عمل منتفی شد لذا قرار شد به صورت یک شرکت خصوصی و سهامی این پروژه اجرا شود.منطقه ویژه علم و فنّاوری، شبکه‌ ای انبوه از امکانات علمی، صنعتی، تولیدی، آزمایشگاهی، تحقیقاتی، زیرساختهای ارتباطی، افراد و اطلاعات است که در یک امتداد جغرافیایی و بر اساس یک نظام مدون، با اهداف و راهکارهای معین ایجاد شده است.این منطقه با جذب سرمایه‌ های ملی و منطقه ای و اشتراک منافع آورده‌ های همه طرفهای ذینفع و هم افزایی میان سازمانها، مراکز و مؤسسات حاضر در منطقه، سبب ارتقای نوآوری و توسعه علم و فنّاوری و در نتیجه توسعه تولید و اقتصاد و ایجاد جامعه دانایی‌ محور می ‌شود.مدیر امور موسسات پارک علم و فناوری خراسان اظهار داشت: بخشی از مدیریت این منطقه در دست بخش دولتی خواهد ماند به این شکل که این منطقه ویژه، هیات عامل دارد و پارک علم و فناوری خراسان و دانشگاه فردوسی مشهد 49 درصد سهام و ترکیبی از شرکتهای پیشروی استان نیز 51 درصد سهام آن را در اختیار دارند.مظلوم زاده گفت: منطقه ویژه علم و فناوری رضوی ماهیت مجازی دارد و چند کانون توسعه ای در حوزه های مختلف در این منطقه پیش بینی شده است که از آن جمله می توان به کانونهای توسعه ای گردشگری سلامت، گردشگری طبیعی، زیارت، آی.سی.تی و فناوریهای نوین اشاره کرد.وی افزود: سیستم معینی برای اداره این منطقه پیش بینی شده و انجام کارهایش به دستگاههای مختلف از جمله اداره صنعت، معدن و تجارت و  جهاد دانشگاهی سپرده شده است.وی اظهار داشت: در داخل منطقه ویژه علم و فناوری رضوی عناصری چون واحدهای صنعتی، مراکز رشد، شهرکهای فناوری صنایع غذایی، پژوهشکده و دانشگاه وجود دارد.1922/ 6053            "}