{"onTitr":"","titr":" جشنواره تئاتر آسیب های اجتماعی در تکاب آغاز به کار کرد","describe":" مهاباد- ایرنا- نخستین جشنواره تئاتر بهزیستی و اورژانس اجتماعی با عنوان تئاتر 123 از صبح امروز /چهارشنبه/ در مجتمع فرهنگی و هنری تکاب آغاز به کار کرد.", "text":"مدیر مرکز اورژانس اجتماعی تکاب روز چهارشنبه در گفت و گو با خبرنگار ایرنا اظهار داشت: در این جشنواره تئاتر، پنج نمایش مختلف با موضوعاتی درباره  فعالیت های اورژانس اجتماعی از جمله کودک آزاری، همسر آزاری، خشونت خانگی، زوجین متقاضی طلاق، زنان و دختران آسیب دیده و در معرض آسیب به مدت 2 روز به روی صحنه می رود.کیومرث ارجمند افزود: این جشنواره هنری با هدف آگاه سازی اقشار مختلف جامعه از آسیب های اجتماعی و تلاش در جهت پیشگیری از آنها با هنرمندی بیش از 30 بازیگر و کارگردان هنرهای نمایشی تکاب برگزار می شود.وی ادامه داد: پس از اعلام فراخوان، 10 اثر نمایشی به دبیرخانه جشنواره تئاتر 123 بهزیستی تکاب ارسال شد و نتایج بازخوانی در 31 مرداد ماه گذشته اعلام شد که پنج اثر با نظر هیات داوران برای اجرا در مرحله نهایی جشنواره انتخاب شد.مدیر مرکز اورژانس اجتماعی تکاب با بیان اینکه برگزاری این جشنواره نخستین تجربه هنرهای نمایشی در عرصه بهزیستی و کمک به پیشگیری از آسیب های اجتماعی تکاب به شمار می رود، اضافه کرد: 'حیوانات رئیس و رئیس حیوانات'، 'شب گرد'، 'مرگ به روش نهنگ ها'، ' زندگی جدید یک هابیل' و 'افت و خیز' عناوین نمایش های این جشنواره تئاتر است.ارجمند بیان کرد: کارگاه آموزشی 'سایکودرام' و نمایشگاه نقاشی توان یاب های مراکز حرفه آموزی نیز از برنامه های جانبی جشنواره تئاتر 123 اورژانس اجتماعی تکاب است.وی گفت: این جشنواره  نمایشی فردا شب /پنج شنبه/ پس از اجرای نمایش ها با معرفی آثار و هنرمندان برتر به کار خود پایان می دهد.به گزارش ایرنا مرکز اورژانس اجتماعی اداره بهزیستی تکاب از سال گذشته فعالیت خود را آغاز کرده و شماره تلفن 123 برای ارائه خدمات به شهروندان در خصوص آسیب های اجتماعی اعلام شده است.تئاتر به عنوان دماسنج جامعه به چالش های مختلف اجتماعی حساسیت نشان می دهد و اهمیت وجود آن در جامعه به حدی است که تاثیرگذاری اش گاهی از سخنرانی های تربیتی بیشتر است زیرا از یک سو جوانان به هنرهای نمایشی گرایش دارند و از سوی دیگر تاثیرگذاری تئاتر با فراهم سازی زیرساخت ها افزایش می یابد.شهرستان تکاب با 81 هزار نفر جمعیت در جنوب آذربایجان غربی واقع شده است.7514/3020/7129/3072            "}