{"onTitr":"","titr":" انفجار گاز در خیابان کشاورز ارومیه به 48 واحد خسارت وارد کرد","describe":" ارومیه- ایرنا- رییس سازمان آتش نشانی و خدمات ایمنی شهرداری ارومیه گفت: انفجار گاز در خیابان کشاورز این شهر به 48 واحد خسارت جدی وارد کرده که میزان خسارت در دست بررسی کارشناسان است.", "text":"ابراهیم شاد قوشچی روز چهارشنبه در گفت و گو با خبرنگار ایرنا افزود: این حادثه بر اثر نشت گاز روز یکشنبه این هفته/15 مهر امسال/ در واحد سوم یک آپارتمان مسکونی 6 طبقه روی داد.وی اضافه کرد: شدت این انفجار به حدی بود که اکثر واحدهای پیرامون این ساختمان نیز خسارت دید و مشکلاتی برای ساکنان آن به وجود آمد.وی بیان کرد: طبق نظر مسوولان امدادی در این حادثه 10 نفر آسیب دید که سه نفر از آنان به ویژه یک جوان 19 ساله با سوختگی شدید در بیمارستان بستری هستند.وی ادامه داد: امکان وقوع حوادث مشابه با توجه به آغاز فصل سرما در این شهر وجود دارد و به همین علت شهروندان باید موارد ایمنی را رعایت کنند.سرپرست فرمانداری ارومیه نیز در جلسه مدیریت بحران این شهرستان که بلافاصله پس از این حادثه برگزار شد، بر رفع مشکلات اهالی این خیابان تاکید کرد و گفت: دستگاه های متولی در راستای رفع مشکلات شهروندان حادثه دیده گام بر می دارند و اهالی منطقه نباید هیچگونه نگرانی در این زمینه داشته باشند.علیرضا ملامحمدی زاده با قدردانی از حضور به موقع نیروهای امدادی و انتظامی در محل افزود: پاکسازی و نخاله برداری منطقه توسط شهرداری صورت گرفته و نیروی انتظامی نیز به صورت مستمر در محل برای تامین امنیت واحدهای مسکونی آسیب دیده حضور دارد.وی اضافه کرد: مالکان 47 واحد مسکونی آسیب دیده در پی این انفجار می توانند در روزهای آینده با در دست داشتن فیش های گاز خود به شرکت گاز منطقه یک ارومیه مراجعه کنند.وی ادامه داد: این افراد در صورت تایید خسارت از سوی آتش نشانی، به شعبه مرکزی بیمه رازی در ارومیه واقع در خیابان سربازان گمنام معرفی می شوند.وی بیان کرد: مالکان خودروهای خسارت دیده نیز می توانند با مراجعه به شعبه مرکزی این بیمه در ارومیه، خسارت خودرو خود را مطالبه کنند.به گزارش ایرنا، روز یکشنبه این هفته بر اثر انفجار گاز در خیابان کشاورز ارومیه، یک واحد مسکونی تخریب و خسارت های زیادی به واحدهای پیرامونی وارد شد.8137/7129/3072            "}