{"onTitr":" معاون اول قوه قضاییه:    ","titr":" دستگاه قضا آماده پشتیبانی از اقتصاد کشور است","describe":" ارومیه - ایرنا - معاون اول قوه قضاییه گفت: دستگاه قضا با تمام قوا از فعالان اقتصادی و توسعه اشتغال در هر نقطه از کشور که موجب تثبیت اقتصادی داخلی می شود، حمایت می کند.", "text":"به گزارش ایرنا، حجت الاسلام غلامحسین محسنی ‌اژه‌ای روز سه شنبه در آیین تکریم و معارفه رییس کل دادگستری آذربایجان غربی افزود: هر امری که در راستای حمایت از تولید داخلی و توسعه اشتغال در جامعه شود، مورد حمایت دستگاه قضاست.وی با اشاره به اینکه قدرت اقتصادی یکی از مولفه های مهم اقتدار جامعه به شمار می رود، ادامه داد: اگر فعالان اقتصادی دچار جرم شوند، باید به گونه ای با آنها رفتار کنیم که لطمه ای به فعالیت اقتصادی این قشر وارد نشده و بخش تولید ضرر نکند.حجت الاسلام محسنی اژه ای بیان کرد: دشمنان نظام مقدس جمهوری اسلامی در تلاش هستند تا با پمپاژ اخبار نادرست در جامعه، یاس و نا امیدی را در بین مردم ترویج کنند که اتحاد مردم و مسوولان سد محکمی در مقابل این توطئه هاست.سخنگوی قوه قضاییه اضافه کرد : برخی افراد نیز ناخواسته به شایعه پراکنی دشمنان در جامعه دامن می زنند و خود نیز آنان را همراهی می کنند که باید در این راستا با هوشیاری برخورد شود و اقدامات لازم صورت گیرد.حجت الاسلام محسنی اژه ای ادامه داد: ایران اسلامی در دنیای امروز با اقتدار توانسته عزت، شرافت، عظمت و جاودانگی کشورمان را به جهانیان نشان دهد و همایش 700 هزار نفری اخیر بسیجیان نمونه ای از این اقتدار است.وی با اشاره به اینکه حمله سپاه پاسداران انقلاب اسلامی به مزدوران و منافقان کوردل نمونه ای دیگر از اقتدار سربازان جمهوری اسلامی ایران است و امنیت پایدار کشور را نشان می دهد، افزود: باید دقت کنیم که ایستادن در مقابل دشمنان زمینه ساز اقتدار همیشگی جمهوری اسلامی ایران است.حجت الاسلام محسنی اژه ای ادامه داد: عربستان سعودی، صدام و قزافی که خود را تسلیم استکبار کردند، هزینه بسیار زیادی را برای خود به بار آوردند و این در حالی است که جمهوری اسلامی ایران با اقتدار به این درجه از امنیت و اقتدار رسیده است.معاون اول قوه قضاییه بیان کرد: نحوه رفتار ترامپ با عربستان سعودی به عنوان کشوری مسلمان، هیچ وقت برای ما خوشحال کننده نبوده و مایه ناراحتی ما شده است و نشان می دهد که تسلیم شدگان چه هزینه ای را پرداخت می کنند.حجت الاسلام محسنی اژه ای با اشاره به اینکه عدالت مهمترین رکن قضاوت است، اضافه کرد: اگر قاضی عدالت نداشته باشد حق قضاوت ندارد زیرا برای قاضی هیچ حزب و جناحی فرقی ندارد و باید در اعلام حکم بی طرفی خود را حفظ کند. وی با اشاره به اینکه نیروی انتظامی یکی از نهادهای رو به رشد در کشور است، گفت: این نیروی مقتدر با تنوع کاری بالا در ماه های اخیر عملکرد مناسبی را در دستگیری مفسدان اقتصادی داشته است.به گزارش ایرنا، در این آیین که با حضور نماینده ولی فقیه در استان و امام جمعه ارومیه و استاندار آذربایجان غربی برگزار شد، علی اکبر گروسی به عنوان رییس کل جدید دادگستری استان معرفی و جایگزین توکل حیدری شد.آیت الله صادق آملی لاریجانی رییس قوه قضاییه روز گذشته در حکمی علی اکبر گروسی را به عنوان رییس شعبه اول دادگاه تجدید نظر و رییس کل دادگستری آذربایجان غربی منصوب کرد.توکل حیدری از سال 91 رییس کل دادگستری آذربایجان غربی بود.9918/2093            "}