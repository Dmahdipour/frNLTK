{"onTitr":"","titr":" هند استفاده از سلاح شیمیایی در کشمیر را رد کرد","describe":" دهلی نو-ایرنا-هند روز جمعه اتهامات پاکستان مبنی بر استفاده از سلاح شیمیایی در کشمیر را رد و تاکید کرد چنین اقدامات مخربی که با هدف انحراف افکار جامعه جهانی در ارتباط با تروریسم نشات گرفته از پاکستان انجام می شوند، موفق نخواهد شد.", "text":"به گزارش ایرنا به نقل از روزنامه انگلیسی زبان 'تایمز او ایندیا'، 'راویش کومار' سخنگوی وزارت امور خارجه هند گفت: هند اتهامات پاکستان درخصوص استفاده از سلاح های شیمیایی توسط نیروهای امنیتی هند در کشمیر را به شدت رد می کند. این اتهامات امری جدید نیستند و کاملا بی اساس می باشند.'کومار' همچنین تاکید کرد که پاکستان با تکرار دروغ های خود با این امید که بتواند جامعه جهانی را مجبور به باور ادعاهای خود بکند، به شکل غیرمسئولانه ای عمل می کند.'محمود فیصل' سخنگوی وزارت امور خارجه پاکستان روز پنجشنبه گفته بود که نیروهای امنیتی هند علیه مردم محلی کشمیر از سلاح شیمیایی استفاده کرده اند.وی افزوده بود: هند بارها بر موضع خود مبنی بر مخالفت کامل با استفاده از هرگونه سلاح شیمیایی توسط هر مجموعه ای، در هر زمانی و مکانی تاکید کرده است. هند کنوانسیون منع گسترش سلاح های شیمیایی را امضا کرده است و جامعه بین المللی تعهدات هند در مقابل این کنوانسیون را به رسمیت شناخته است بنابراین تلاش دوباره پاکستان برای مطرح کردن این گونه اتهامات بسیار نگران کننده است.در یک هفته گذشته به دنبال لغو دیدار 'سوشما سواراج' وزیر امور خارجه هند با 'شاه محمود قریشی' همتای پاکستانی او در حاشیه نشست سازمان ملل متحد و همچنین درگیری های مرزی، تنش های لفظی بین دو کشور شدت گرفته است.هند و پاکستان، از زمان استقلال هند از امپراطوری استعماری انگلیس در سال 1947، بر سر کنترل منطقه کشمیر مناقشه دارند.هند از مدت ها پیش پاکستان را به مسلح کردن گروه های شورشی در منطقه مسلمان نشین کشمیر متهم می کند، این درحالی است که اسلام آباد این اتهامات را نمی پذیرد.هند اعلام کرده است که از زمان آغاز به کار دولت جدید پاکستان به نخست وزیری 'عمران خان' خشونت ها در جامو و کشمیر افزایش یافته است و نیروهای پلیس ربوده شده و به قتل رسیده اند. همچنین به ادعای هند شواهد قوی وجود دارد که سازمان های شبه نظامی و جدایی طلب به دنبال ایجاد اختلال در روند انتخابات محلی کشمیر هستند.هند ، پاکستان را حامی تروریسم و گروه های شبه نظامی ضد هند می داند، اما پاکستان همواره نقش خود را در حملات تروریستی علیه هند رد کرده است.از سوی دیگر پاکستان ، هند را به ایجاد ناآرامی در استان بلوچستان این کشور متهم کرده است.وزیر امور خارجه پاکستان در سخنرانی در مجمع عمومی سازمان ملل، هند را به دخالت مستقیم در گسترش تروریسم در کشورش متهم کرد.«شاه محمود قریشی» وزیر امورخارجه پاکستان شنبه این هفته در نیویورک در سخنرانی خود مدعی شد که هند، گروه های تروریستی را در داخل خاک پاکستان از نظر مالی تامین می کند.بخشی از کشمیر در خاک هند و بخشی دیگر در خاک پاکستان قرار دارد. هر دو کشور ادعای مالکیت بر تمام کشمیر را دارند و همین موضوع یکی از علل اصلی مناقشه دیرینه میان دهلی نو و اسلام آباد از زمان استقلال پاکستان از هند در سال 1947 میلادی تاکنون است.شبک**آساق**267**1424**1392            "}