{"onTitr":"","titr":" انتخابات ریاست جمهوری در لیبی، نامزدها و چالش ها","describe":" الجزیره - ایرنا - لیبی از سال 2011 که به حکومت سرهنگ 'قذافی' پایان داده شد، پیوسته درگیر هرج و مرج و اختلاف های داخلی بوده و کارشناسان تنها راه پایان دادن به این بحران را برگزاری انتخابات و تشکیل یک دولت و ارتش قدرتمند مرکزی می دانند.", "text":"به گزارش ایرنا، حکومت قذافی در سال 2011 سرنگون شد و پس از آن دولت انتقالی بر سر کار آمد . آخرین انتخابات در این کشور در سال 2014 برگزار شد، مردم در این سال برای انتخاب نمایندگان مجلس پای صندوق های رای رفتند، اما این انتخابات نیز باعث ایجاد دو دولت رقیب هم در شرق و در غرب این کشور شد . همان زمان گفته می شد حدود 18درصد از واجدان شرایط در انتخابات مجلس لیبی شرکت کردند.با برگزاری این انتخابات یک دولت در 'طرابلس' پایتخت لیبی به وجود آمد که انقلابی های غرب و نیروهای اسلامی کنترل آن را در دست داشتند و دولت دیگر در شرق که همان مجلس نمایندگان به ریاست «عقیله صالح» بود و گروه نظامی موسوم به «ارتش ملی لیبی» تحت فرماندهی ژنرال «خلیفه حفتر» از آن حمایت می کند.پس از تشکیل دو دولت در لیبی، جنگ داخلی در این کشور آغاز شد و «داعش» نیز از اوضاع حاکم بر لیبی استفاده کرد و جای پایی در برخی مناطق و از جمله در شهر «سرت» پیدا کرد، هرچند یک سال بعد از این شهر بیرون رانده شد، اما خطر آن همچنان لیبی و کشورهای منطقه شمال آفریقا را تهدید می کند .سازمان ملل سال 2015 پس از تلاش های فراوان موفق شد گروه های لیبیایی را قانع کند، در توافقنامه ای موسوم به «الصخیرات» در مغرب ، یک دولت انتقالی در لیبی بر سر کار آید و اینگونه دولت «وفاق ملی» به ریاست «فایز السراج» پا به عرصه وجود نهاد، اما این دولت نیز به دلایل مختلف و از جمله دخالت های خارجی و همچنین اختلاف نظر گروه های رقیب در این کشور نتوانسته کنترل همه نقاط لیبی را به دست گیرد و از همان ابتدا با مشکلات زیادی مواجه بود.با توجه به شرایط حاکم بر لیبی ، همه شرایط کنونی را موقتی دانسته و در نتیجه خواسته بیشتر مردم برگزاری انتخابات است، انتخاباتی که باعث روی کار آمدن یک دولت قوی شود و این دولت به وضعیت کنونی و حکومت ملوک الطوایفی در این کشور در شمال آفریقا پایان دهد.** اعلام تاریخ های مختلف برای برگزاری انتخابات و لغو همه آن هاهفتم مارس 2017 ( 17 اسفند 1395) مجلس نمایندگان لیبی در شهر «طبرق» پس از آنکه اعلام کرد، توافقنامه الصخیرات به پایان رسیده است، خواستار برگزاری انتخابات شد . آن زمان برنامه ریزی می شد این انتخابات در ماه فوریه 2018 برگزار شود، اما این اتفاق نیفتاد.«فایز السراج» رئیس دولت وفاق ملی لیبی نیز 16 جولای2017 ( 25 تیر 1396) از برگزاری انتخابات در ماه مارس 2018 خبر داد و گفت که دولت او تا زمان برگزاری انتخابات به عنوان دولت موقت انجام وظیفه خواهد کرد اما این زمان هم فرا رسید و انتخاباتی برگزار نشد و بالاخره «امانوئل مکرون » رئیس جمهوری فرانسه اوایل خرداد گذشته کنفرانسی بین المللی با مشارکت رهبران نظامی و سیاسی لیبی برگزار کرد و قرار شد انتخابات ریاست جمهوری و مجلس این کشور دهم دسامبرسال 2018 ( 19 آذر 1397) برگزار شود .حال حدود دو ماه با زمان اعلامی در پاریس برای برگزاری انتخابات باقی مانده، اما شرایط حاکم بر لیبی به گونه ای است که برگزاری انتخابات در این زمان امری بسیار دشوار به نظر می رسد و حتی برخی شخصیت ها در این کشور از جمله ژنرال حفتر فرمانده نیروهای نظامی موسوم به ارتش لیبی می گویند، این کشور هنوز آمادگی برگزاری چنین انتخاباتی را ندارد.** موانع پیش رو برای برگزاری انتخابات در لیبی با اینکه کارشناسان برگزاری انتخابات را بهترین راه برای پایان دادن به بحران سیاسی ، امنیتی و اجتماعی، ناامنی و چنددستگی های سیاسی در لیبی می دانند، اما همین انتخابات نیز با چالش ها و موانع زیادی روبرو است. نبود قانون اساسی در لیبی، مسایل امنیتی و مشکل پذیرش نتایج آن توسط همه گروه ها و همچنین دخالت خارجی در این کشور از جمله این موانع است . رسانه های منطقه این روزها مطالب زیادی در مورد رقابت شدید فرانسه و ایتالیا در لیبی می نویسند و از سوی دیگر اخباری مبنی بر حمایت مصر، عربستان ، امارات و قطر از برخی گروه های فعال در لیبی به گوش می رسد. گفته می شود منافع برخی کشورها در لیبی در این است که وضعیت موجود تداوم داشته باشد.جدا از همه این ها، اکنون شخصیتی کاریزماتیک که بتواند مردم لیبی را جذب  کند، وجود ندارد و هر گروهی، رئیس خود را شایسته این مقام می داند و پیشاپیش آن را پیروز میدان معرفی می کند.یکی دیگر از موانع پیش روی برگزاری انتخابات در لیبی این است که سود برخی گروه ها در تداوم وضعیت موجود است، زیرا آن ها در شرایط کنونی با استفاده از هرج و مرج حاکم منافع زیادی می برند.«غسان سلامه » نماینده سازمان ملل برای حل بحران لیبی چند روز پیش گفت، بیش از 200 هزار فرد مسلح در لیبی از دولت حقوق می گیرند، اما تحت فرمان دولت نیستند و از فرماندهان گروه های مسلح فرمانبرداری می کنند. علاوه بر این گفته می شود برخی گروه های سیاسی انتخابات را خطری بالقوه برای خود می دانند، زیرا بیم آن دارند نتوانند در انتخابات رای لازم را به  دست آورند و در نتیجه رقبایشان به قدرت برسند و به همین دلیل تمایلی به برگزاری انتخابات ندارند.** نامزدهای احتمالی انتخابات ریاست جمهوری لیبی با اینکه زمان برگزاری انتخابات ریاست جمهوری و مجلس نمایندگان لیبی 19 آذر اعلام شده، اما هنوز هیچ نشانه ای مبنی بر برگزاری این انتخابات و فراهم شدن مقدمات آن وجود ندارد و با این حال رسانه ها برخی از شخصیت های سیاسی و نظامی را نامزد احتمالی این انتخابات می دانند.السراج رئیس دولت وفاق ملی لیبی که دولتش مورد حمایت جامعه بین الملل است، می تواند یکی از این نامزدها باشد. او مورد حمایت سازمان ملل و بسیاری از کشورها است، اما ظاهرا امارات و برخی کشورهای عربی چندان تمایلی به وی ندارند، زیرا از رقیب او یعنی ژنرال حفتر حمایت می کنند و این ژنرال را نجات بخش لیبی معرفی می کنند. به نظر می رسد ایتالیا به او چندان بی میل نیست و از حفتر حمایت می کند.ژنرال حفتر که خود را فرمانده ارتش ملی لیبی معرفی می کند و مورد حمایت مجلس نمایندگان این کشور مستقر در طبرق است، از جمله افرادی است که گفته می شود از نامزدهای جدی در انتخابات ریاست جمهوری لیبی خواهد بود . او ادعا می کند نیروهای تحت فرمانش کنترل 90 درصد خاک لیبی را در دست دارند و مورد حمایت جدی  امارات، مصر و عربستان است و گفته می شود، فرانسه هم به او بی میل نیست، هرچند فرانسوی ها ظاهرا در لیبی  اعلام بی طرفی می کنند. او و نیروهایش خود را دشمن سرسخت گروه «اخوان المسلمین» می دانند و قطر را به دخالت در این کشور متهم می کنند.«عقیله صالح» رئیس مجلس کنونی لیبی نیز از جمله کسانی است که ممکن است وارد عرصه انتخابات ریاست جمهوری شود و البته او نیز حامیان خود را دارد و با ژنرال حفتر همفکر و همسو است، هرچند او شخصیتی سیاسی است و دارای تفکرات خاص خود است.این روزها برخی رسانه ها و از جمله رسانه های طرفدار نظام قذافی، «سیف الاسلام قذافی » پسر وی را به عنوان نجاتبخش لیبی معرفی می کنند. سیف الاسلام در ماه نوامبر سال 2011 در لیبی دستگیر و زندانی و در ژوئن 2017 اعلام شد، مورد عفو قرار گرفته و از زندان آزاد شده است. او از آن زمان در مکان نامشخصی به سر می برد و خود به صورت مستقیم با رسانه ها ارتباطی برقرار نکرده است.گفته می شود، سیف الاسلام اخیرا حزبی سیاسی به نام «جبهه مردمی لیبی» تاسیس کرده و برنامه جامعی برای نجات لیبی دارد. با اینکه تبلیغات زیادی در مورد او شده و گفته می شود مورد حمایت بسیاری از قبایل است، اما هنوز حضور او در این انتخابات قطعی نیست و جدا از این سیف الاسلام با موانع زیادی برای نامزدی در این انتخابات مواجه است. «خالد المشری » رئیس شورای عالی حکومتی که وابسته به جریان اخوان المسلمین معرفی می شود نیز از نامزدهای احتمالی انتخابات ریاست جمهوری در لیبی محسوب می شود، هرچند مشخص نیست که آیا او می تواند به رقابت با شخصیت های مشهور دیگر بپردازد یا در این میدان ناکام می ماند.جدا از شخصیت های ذکر شده، این روزها نام افراد دیگری که چندان مشهور نیستند نیز به عنوان نامزدهای احتمالی انتخابات ریاست جمهوری لیبی در رسانه ها ذکر می شود که «عارف النایض» سفیر پیشین این کشور در امارات و رئیس مرکز مطالعات راهبردی لیبی از این جمله است، اما با توجه به اینکه هنوز مقدمات برگزاری چنین انتخاباتی فراهم نشده، نمی توان به صورت جدی از این نامزدها یاد کرد و باید گفت که اکنون رقابت بیشتر میان شخصیت های مشهور دیگر است.اوضاع امنیتی و اجتماعی در لیبی این روزها خوب نیست ؛ درگیری ها در پایتخت این کشور طی یک ماه گذشته بیش از 100 کشته برجا گذاشت و در این درگیری ها صدها نفر دیگر زخمی شدند، بسیاری از زیرساخت های این کشور از بین رفته و دسترسی مردم به امکانات اولیه زندگی دشوار شده است. برق مرتب قطع می شود و مردم حتی نمی توانند سپرده های خود را از بانک ها خارج کنند . با اینکه سازمان ملل و برخی گروه های در داخل لیبی تلاش زیادی برای برقراری صلح و آرامش و امنیت در این کشور می کنند، هنوز مشخص نیست کشتی طوفان زده لیبی چه زمانی به ساحل امن می رسد، زیرا این روزها هر یک از گروه های داخلی ساز خود را می زنند و از طرف دیگر کشورهای خارجی نیز در پی منافع خود در این کشور نفتخیز هستند. فرانسه از یک سو کنفرانس هایی برای جمع کردن شخصیت های لیبیایی برگزار می کند و از سوی دیگر ایتالیا مشغول زمینه چینی برای برگزاری یک کنفرانس بین المللی با حضور شخصیت های لیبیایی است و جدا از همه این ها دخالت های خارجی در این کشور در حال افزایش است و ظاهرا مردم لیبی نیز متوجه حجم توطئه ها ضد کشورشان نیستند و نمی دانند طرف های مختلف چه خوابی برای آن ها دیده اند.خاورم **2041**1651            "}