{"onTitr":"","titr":" طرح نماد در 150 مدرسه کامیاران اجرا می شود","describe":" سنندج - ایرنا - رئیس آموزش و پرورش کامیاران گفت: طرح نماد «نظام مراقبت اجتماعی دانش آموزان» امسال در 150 مدرسه این شهرستان به عنوان نماینده استان کردستان اجرا می شود.", "text":"هادی اله ویسی روز دوشنبه در گفت و گو با خبرنگار ایرنا افزود: این طرح سال گذشته در 6 مدرسه کامیاران اجرا شد که اجرای موفق آن موجب کسب رتبه برتر کشوری برای استان کردستان شد.وی با اشاره به اینکه طرح نماد در هر مدرسه به میزان 60 ساعت آموزشی اجرا می شود، اظهار داشت: در قالب این طرح به تفکیک 20 ساعت آموزشی برای معلمان و عوامل مجری طرح در مدارس، 20 ساعت ویژه اولیای دانش آموزان و 20 ساعت آموزش نیز برای دانش آموزان در نظر گرفته شده است.اله ویسی با بیان اینکه طرح نماد در مدارس متوسطه اول و دوم برگزار می شود، تاکید کرد: کارهای انجام شده کافی نیست زیرا آسیب‌های اجتماعی تنها متعلق به آموزش و پرورش نبوده و لازم است همه نهادهای مرتبط در محله، جامعه و مدرسه برای حل این معضلات گرد هم آیند.به گزارش ایرنا، شهرستان کامیاران با 102 هزار نفر جمعیت در 65 کیلومتری جنوب سنندج در سال تحصیلی 98 - 97 دارای 16 هزار دانش آموز در مقاطع مختلف تحصیلی است که در 191 مدرسه با 860 کلاس درس مشغول تحصیل هستند.7349/9102            "}