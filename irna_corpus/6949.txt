{"onTitr":"","titr":" دو هزار و 698 پرونده قصور پزشکی رسیدگی شد","describe":" اراک - ایرنا - رئیس سازمان پزشکی قانونی کشور گفت: دو هزار و 698 پرونده قصور پزشکی در پنج ماه نخست سال 97، در مراکز پزشکی قانونی رسیدگی شد.", "text":"به گزارش ایرنا، «احمد شجاعی» روز شنبه در حاشیه سی و یکمین همایش مدیران نظام پزشکی کشور در اراک در جمع خبرنگاران، افزود: این میزان پرونده در هم سنجی با مدت مشابه سال گذشته با دو هزار 558 پرونده، بیش از پنج درصد رشد داشته است. وی ادامه داد: از دو هزار و 698 پرونده قصور پزشکی پنج ماه نخست امسال، یک هزار و 185 مورد منجر به محکومیت و یک هزار و 513 پرونده نیز به تبرئه منتهی شد. رئیس سازمان پزشکی قانونی کشور در خصوص پرونده های نزاع در پنج ماه نخست امسال نیز بیان کرد: 266 هزار و 146 پرونده نزاع به پزشکی قانونی ارجاع شد. وی ادامه داد: این میزان پرونده نزاع در پنج ماه نخست امسال در هم سنجی مدت مشابه پارسال با 258 هزار و هفت پرونده بیش از دو درصد افزایش داشته است. شجاعی تصریح کرد: از 266 هزار و 146 پرونده نزاع در پنج ماه نخست امسال، 85 هزار و 571 پرونده مربوط به بانوان و مابقی را مربوط به مردان است. رئیس سازمان پزشکی قانونی کشور اظهار داشت: متخصصان زنان و زایمان، ارتوپدی، جراحی و دندانپزشکی هر ساله بیشترین شکایت های مردمی را به خود اختصاص می دهند. وی در خصوص پست های سازمانی پزشکی قانونی نیز گفت: میزان ردیف های سازمانی این دستگاه، هفت هزار و 350 ردیف است که با احتساب نیروهای قراردادی تنها 2 هزار و 800 مورد معادل 32 درصد از پست های سازمانی پزشکی قانونی داری متصدی است. شجاعی مجموع استخدام در سازمان پزشکی قانونی در برنامه پنجم توسعه را 300 نفر عنوان کرد و گفت: مجوز جذب سالانه 120 نیرو در برنامه ششم توسعه به این سازمان داده شده است. 10 مرکز پزشکی قانونی در اراک، ساوه، زرندیه، خمین، محلات، دلیجان، آشتیان، تفرش، خنداب و شازند استان مرکزی دایر و فعال است. 3017/3075            "}