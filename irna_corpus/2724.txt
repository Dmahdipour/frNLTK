{"onTitr":"","titr":" اسامی مظنونان ناپدید شدن روزنامه نگار عرب درترکیه منتشر شد","describe":" تهران- ایرنا- ترکیه اسامی و تصاویر 15مظنون سعودی که در ناپدید شدن جمال خاشقچی روزنامه نگار مشهور عرب دست داشتند را منتشر کرد.", "text":"به گزارش روز چهارشنبه ایرنا به نقل از شبکه خبری الجزیره، روزنامه های ترکیه بامداد امروز با انتشار اسامی این افراد خاطرنشان کردند که آنها با معمای مربوط به ناپدید شدن نویسنده و روزنامه نگار سعودی در کنسولگری کشورش در استانبول ترکیه ارتباط دارند.رسانه های ترکیه همچنین گفتند که محققان پرونده معتقدند که این افراد مظنون به شکنجه خاشقچی و قتل وی پس از ناپدید شدنش در ساختمان کنسولگری این کشور هستند.روزنامه های ترکیه اسامی افراد مذکور را به این شرح اعلام کرده اند: سعد البستانی، صلاح محمد الطبقی، نایف حسن الریفی، محمد سعد الزهرانی ، منصور عثمان اباحسین، خالد عایض الطیبی ، عبدالعزیز محمد الحساوی، ولید عبدالله الشهری، ترکی مشرف الشهری، ثائر غالب الحربی، ماهر عبدالعزیز مترب، فهد شبیب البلوی، بدر لافی العتییی،  مصطفی محمد المدنی و سیف القحطانی.رسانه های ترکیه  در عین حال اطلاعات بیشتری در باره اقدامات این 15 تبعه سعودی در استانبول ارایه نکرده اند اما بر اساس قرائن موجود، انتظار می رود که ظرف دو روز آینده اطلاعاتی رسمی در باره ناپدید شدن خاشقچی و سرنوشتش منتشر شود.خاشقچی روزنامه نگار مشهور عربستانی که از اعضای انجمن رسانه های ترک ـ عرب بوده است، هفته گذشته پس از مراجعه به ساختمان سرکنسولگری عربستان  در شهر استانبول ترکیه ناپدید شد.به رغم این که مقامات و پلیس ترکیه مدعی بودند که او در ساختمان کنسولگری حضور دارد، ولی رسانه های غربی از جمله رویترز اعلام کردند که وی به قتل رسیده است.برخی منابع غیررسمی خبری نیز در چند روز اخیر مدعی قتل خاشقچی روزنامه نگار منتقد آل سعود توسط ماموران سرویس امنیتی سعودی پس از شکنجه در کنسولگری عربستان شده اند.بر اساس شایعه منتشر شده، خاشقچی توسط 15 ماموری که در روز و ساعت حضور او در کنسولگری از عربستان به استانبول آمده بودند، به قتل رسیده است و قاتلان نیز به کشور خود باز گشته اند.هنوز این ادعا از سوی هیچ مرجعی تایید نشده ولی توران قشلاقچی رییس انجمن رسانه های ترک ـ عرب اعلام کرد که با قطعیت می توان گفت که خاشقچی روزنامه نگار عربستانی به قتل رسیده است.شواهد میدانی و اظهارات محمد الخطیبی سرکنسول عربستان سعودی در استانبول نشان می دهد که اسناد و شواهد حضور خاشقچی در کنسولگری عربستان از جمله تصاویر دوربین های مدار بسته این مکان دیپلماتیک توسط مقامات امنیتی آل سعود معدوم شده است.سرکنسول عربستان سعودی در استانبول در پی ناپدید شدن خاشقچی درهای سرکنسولگری را به روی خبرنگاران رویترز باز و اعلام کرد که به علت فعال نبودن دوربین های مدار بسته، تصاویر ورود و خروج وی در ساختمان کنسولگری ثبت نشده است و هیچ فیلمی موجود نیست.خاشقچی 59 ساله، بعد از انتخاب بن سلمان به عنوان ولیعهد عربستان، این کشور را ترک کرد و به آمریکا رفت و در روزهای اخیر قصد ازدواج با یک زن تبعه ترکیه را داشت و برای طی کردن مراحل ثبت ازدواج خود مجبور به مراجعه به کنسولگری عربستان در استانبول شد.وی در مقالاتی که در روزنامه واشنگتن پست نوشته بود، از جنگ عربستان در یمن، بحران اقتصادی عربستان با کانادا و دستگیری مدافعان حقوق زنان انتقاد کرده بود.شبد**1480**9122            "}