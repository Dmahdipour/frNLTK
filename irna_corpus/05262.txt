{"onTitr":"","titr":" سه هزار میلیارد ریال به گندمکاران استان مرکزی پرداخت شد","describe":" اراک - ایرنا - معاون بازرگانی شرکت غله و خدمات بازرگانی استان مرکزی گفت: سه هزار میلیارد ریال از مطالبات کشاورزان این استان در سال جاری پرداخت شد.", "text":"«غلامرضا ملکی» روز دوشنبه در گفت و گو با ایرنا افزود: 320 هزار تن محصول گندم مازاد بر نیاز کشاورزان استان مرکزی به ارزش چهار هزار و 200 میلیارد ریال در سال جاری خریداری شده و تاکنون 72 درصد طلب کشاورزان نیز پرداخت شده است.وی ادامه داد: کشاورزانی که مدارک تحویل محصول گندم آنان تا تاریخ هفتم مرداد ماه امسال به بانک کشاورزی ارائه شده است به صورت 100 درصد و افرادی که مدارک آنان تا چهارم مهرماه به بانک ارسال شده است 50 درصد از طلب خود را دریافت کرده اند.معاون بازرگانی شرکت غله و خدمات بازرگانی استان مرکزی اظهار داشت: پیش بینی می شود که  طلب محصول گندم کشاورزان استان تا پایان مهرماه امسال تسویه می شود.ملکی گفت: خرید محصول گندم مازاد بر نیاز کشاورزان استان در سال زراعی امسال نسبت به مدت مشابه قبل 28 درصد افزایش یافته است.وی افزود: با خرید این محصولات 100 درصد پیش بینی خرید تضمینی محصول گندم مازاد بر نیاز کشاورزان استان در سال زراعی جاری محقق شده است.استان مرکزی به عنوان دومین قطب صنایع مادر تخصصی، چهارمین قطب صنعت کشور محسوب می شود و در زمینه تنوع تولیدات صنعتی رتبه نخست کشور را به خود اختصاص داده است. این استان با وجود صنعتی بودن در زمره 10 استان نخست کشور در بخش کشاورزی است که 90 هزار بهره بردار شامل 20 درصد شاغلان استان در این حوزه فعال هستند. 670 هزار هکتار اراضی باغی و کشاورزی در استان مرکزی وجود دارد که یک و 2 دهم درصد تولیدات کشاورزی مازاد بر نیاز استان به سایر مناطق ارسال می شود. استان مرکزی با تولید حدود 54 هزار تن گوشت سفید، 53 هزار تن تولید گوشت قرمز، 320 هزار تن شیر، حدود 41 هزار تن تولید تخم مرغ از جایگاه ویژه ای در تولیدهای بخش کشاورزی و دامداری در سطح کشور برخوردار است. استان مرکزی رتبه اول صادرات ماهیان زینتی را به خود اختصاص داده و حدود 90 درصد صادرات این ماهیان از این استان انجام می شود. این استان رتبه چهارم تولید بچه ماهی قزل آلا، رتبه اول در تنوع تولید گل و گیاهان زینتی، رتبه دوم تولید گل ها شاخه بریده، رتبه سوم در تولید گل و گیاهان زینتی، رتبه دوم سطح زیر کشت و تولید انار کشور، رتبه ششم تولید پسته، مقام هشتم تولید گل محمدی، مقام نهم در تولید انگور، رتبه سوم در تولید لوبیا و رتبه پنجم در تولید جو را به خود اختصاص داده است. استقرار ایستگاه انار ساوه، پژوهشکده گل و گیاهان زینتی محلات، ایستگاه ملی تحقیقات لوبیای خمین، وجود شعبه ششم تحقیقات واکسن و سرم سازی رازی، وجود ایستگاه تحقیقات ماهیان زینتی و مرکز تحقیقات کشاورزی و منابع طبیعی نیز از ظرفیت های علمی و تحقیقاتی استان مرکزی است. استان مرکزی با دارا بودن یک و هشت درصد از مساحت کل کشور دارای منابع آبی محدودی است اما ظرفیت تولید 16 هزار تن انواع آبزیان پرورشی را داشته که با وجود همه کمبودها و محدویت‎ها، توانسته در این زمینه خوش بدرخشد و جایگاه ویژه‎ای در کشور به دست آورد.1955/6013/            "}