{"onTitr":"","titr":" سریال تاریخی جلال در مرند کلید خورد","describe":" تبریز- ایرنا- تولید سریال تاریخی 'جلال' با حضور 200 هنرمند در روستای 'دارانداش' شهرستان مرند کلید خورد.", "text":"به گزارش ایرنا، مدیر کل صدا و سیمای آذربایجان شرقی در حاشیه بازدید از روند تولید این سریال تاریخی گفت: جلال، یک سریال تاریخی با مضمون وقایع پیروزی انقلاب شکوهمند اسلامی ایران است که برای چهلمین سالگرد پیروزی انقلاب در حال تولید است. 'مرتضی صفری' افزود: این سریال تاریخی با حضور 200 هنرمند و 60 نفر عوامل فنی یکی از سنگین ترین کارهای تولیدی صدا و سیمای آذربایجان شرقی با مشارکت امور استان های سازمان صدا و سیما است. وی گفت: هدف از تولید این سریال نشان دادن شرایط زندگی مردم در زمان رژیم پهلوی، مبارزات مردم انقلابی ایران و پیروزی انقلاب اسلامی است. کارگردان سریال جلال هم گفت: پخش این سریال همزمان با دهه مبارک فجر از شبکه های سراسری و شبکه استانی سهند آغاز می شود. 'حسن نجفی' افزود: مرحله تصویر برداری این سریال در روستای دارانداش شهرستان مرند آغاز شده و همزمان با مرحله تدوین، سه ماه به طول می انجامد. وی ادامه داد: در این سریال 110 محل تصویربرداری پیش بینی شده که روایت گر داستان پیروزی انقلاب از سال 1339 تا 1357 است. امام جمعه مرند هم در بازدید از روند تولید این سریال، تولید چنین آثار هنری را در مورد پیروزی انقلاب اسلامی ضروری دانست. حجت الاسلام 'علی نعمت زاده' افزود: روحیه عوامل تولید و مدیران این سریال انقلابی است و با وجود مشکلات همچنان در حال ساخت این سریال تاریخی هستند. وی گفت: تولید چنین آثار تاریخی برای نشان دادن مبارزات مردم علیه رژیم پهلوی برای نسل جوان مهم است تا جوانان با مشاهده گوشه ای از مبارزات پدران و مادران خود برای پیروزی انقلاب اسلامی ایران، بیشتر از گذشته با همت و علم خود این انقلاب را حفظ کنند.3093/3071            "}