{"onTitr":"","titr":" سازمان خواروبار جهانی در کشت سویا در اردبیل همکاری می کند","describe":" اردبیل - ایرنا - مشاور بین المللی سازمان خوار و بار جهانی فائو در پروژه توسعه پایدار تولید دانه روغنی سویا گفت: تجربیات و اندوخته های خود در کشور برزیل را در استان اردبیل بکار گرفته و در کشت و تولید سویا در استان اردبیل مشارکت می کنیم.", "text":"به گزارش ایرنا ، دکتر پائول رابرتو گلرانی روز سه شنبه در نشستی با مسئولان سازمان جهاد کشاورزی اردبیل افزود: با تبادل اطلاعات علمی با متخصصان ایرانی به راهکارهایی دست می یابیم که حداکثر محصول را در واحد سطح تولید کنیم.او اظهار داشت: قرار است ارقامی در دشت مغان اردبیل زیر کشت برود که از هر لحاظ شرایط سازگاری را با شرایط آب و هوایی منطقه داشته باشد ، آخرین فناوری ها و تکنولوژی های مرتبط با کشت سویا باید در این نقطه از کشور پهناور ایران ماندگار و بومی شود. مشاور بین المللی سازمان فائو در پروژه توسعه پایدار تولید دانه های روغنی افزود: هدف کلیدی که در کشت سویا دنبال می کنیم با تاکید بر زنجیره ارزش محصول  سویا و بررسی وضعیت زراعت سویا در این استان است . وی اظهارامیدواری کرد محققان برجسته و تراز اول مراکز تحقیقاتی استان اردبیل با فائو همکاری کنند تا مشکلات این استان در خصوص کشت سویا حل و کشت پایدار این محصول ارزشمند توسعه یابد.دکتر پائولو رابرتو گلرانی همچنین در خصوص بازدیدهای میدانی خود از مزارع سویای استان افزود: آنچه که ما به عینه در این زارعت دیدیم اسیدی بودن خاک بود که راهکارهایی را ارائه خواهیم داد تا میزان pH خاک ها را افزایش دهیم یعنی خاک ها را به سوی  قلیایی شدن هدایت کنیم تا بهترین شرایط برای رشد و نمو این محصول ارزشمند روغنی فراهم شود.وی مشکل فنی دیگر را مربوط به غلاف بندی دانه های سویا ذکر کرد که در زمینه آن نیز با رایزنی هایی که با محققان و پژوهشگران ایرانی خواهیم داشت راهکارهای برون رفت از این مشکل را ارائه خواهیم کرد.       رییس سازمان جهاد کشاورزی استان اردبیل نیز در این نشست گفت: اردبیل قطب کشاورزی است و به دلیل برخورداری از شرایط آب و هوایی مختلف امکان کشت بسیاری از محصولات مهم بویژه سویا در آن فراهم است.خلیل نیکشاد افزود: مناطق شمالی استان و شهرستان های بیله سوار و پارس آباد استعداد بالقوه از از لحاظ خاک زراعی و شرایط آب و هوایی دارند.رییس سازمان جهاد کشاورزی استان اردبیل اضافه کرد: مدیریت آب و تقویم زراعی با توجه به شرایط آب و هوایی ، تغذیه گیاهی و تاثیر مثبت آن در تولید و همچنین مسائل مربوط به صنایع تبدیلی و تکمیلی از مهم ترین مسائلی است که امیدواریم با رایزنی ها و استفاده از نقطه نظرات تخصصی کارشناسان سازمان خواروبار جهانی فائو به آن دست یابیم.سالانه در استان اردبیل بیش از 80 هزار تن دانه های روغنی تولید می شود که بیش از 50 درصد آن را تولیدات مربوط به دانه روغنی سویا می باشد. 6018            "}