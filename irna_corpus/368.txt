به گزارش ایرنا، حجت الاسلام حسن علیدادی سلیمانی در نماز جمعه این هفته شهر کرمان افزود: شورای نگهبان با عمل به 2 وظیفه مهم در رابطه با قانون اساسی و در کنار آن دفاع از اسلام و نگاه جدی و حساسیت کامل به همه قوانین که در مجلس تصویب و مصالح کشور شمرده می شوند می تواند غرور و عزت را برای ملت ایران حفظ کند. وی با اشاره به خطوط قرمز جمهوری اسلامی (نیروهای مسلح، سپاه پاسداران انقلاب اسلامی) اظهار داشت: باید خطوط قرمز از جمله نیروهای مسلح، سپاه پاسدار را حفظ کرده و نگذاریم که هیچ مصوبه ای خطوط قرمز نظام را نشانه برود.نماینده ولی فقیه در استان کرمان  در ادامه گفت: فرهنگ پیامبر و اهل بیت (ع) فرهنگ برادری، وحدت، ایمان، اخلاص، عفو، گذشت، راستی، صداقت و دهها و صدها فضیلت اخلاقی است که می تواند موجب از بین بردن جامعه جاهلیت شود. حجت الاسلام علیدادی سلیمانی افزود: جامعه اسلامی همواره مورد توجه پیامبر اکرم (ص) و آحاد و توده مردم واقع بود به طوری که مردم فوج فوج به اسلام روی آوردند ولی در نیم قرن بعد از رسالت پیامبر آرام آرام شاهد دور شدن تعداد زیادی از مردم و جامعه از فرهنگ قرآنی و فضیلت های اخلاقی و کرامت انسانی شدیم که نمونه های آن را در تاریخ می بینیم.  وی فتنه ها را یکی از عوامل لغزش در جامعه و آسیب به فرهنگ دینی عنوان کرد و گفت: فتنه بسیار در هم کوبنده و نابود کننده هستند که با یک ظاهر حق به جانب می آیند تا فرهنگ را درست کنند اما ریشه فرهنگ را از بین می برند. امام جمعه کرمان افزود: پراکندگی افکار و اندیشه ها بعد از هجمه فتنه ها باعث اختلاف در سطح جامعه اسلامی شده و تاثیرات خود را حتی در صورت آشکار شدن با به جای گذاشتن شک و تردید در بعضی عقاید می گذارند. حجت الاسلام حسن علیدادی سلیمانی همچنین ضمن تسلیت شهادت امام حسن مجتبی (ع) گفت: مناسبت های بزرگداشت حافظ، روز تربیت بدنی و ورزش و رو جهانی استاندارد از مناسبت هایی است که باید مورد توجه قرار گیرد. وی به سالروز به آتش کشیدن مسجد جامع کرمان و مبارزات قهرمانانه مردم در دوران ستمشاهی به عنوان سند افتخار مردم استان کرمان اشاره کرد و گفت: این حرکت انقلاب را سرعت بخشید و برای مردم کرمان همیشه ماندگار شد. نماینده ولی فقیه در استان با اشاره به مساله FATF گفت: کسانی که ماجرای FATF را مورد نقد و بررسی قرار داده و یا در این مورد اظهار نظر می کنند متوجه باشند که بمنظور روشن سازی ذهن جامعه بخصوص نسل جوان و تحصیلکرده به این مساله حساس بپردازند تا بتوانند تصمیم و اظهار نظر درستی در خصوص موضوع داشته باشند. 3029/9889/ 5054
      
      