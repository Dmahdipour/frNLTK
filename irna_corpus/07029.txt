{"onTitr":"","titr":" خسارت 15 میلیارد ریالی توفان به تاسیسات برق مرکز مازندران","describe":" ساری - ایرنا - مدیرعامل شرکت توزیع برق مازندران گفت: توفان و بارش باران که از عصر جمعه وارد مازندران شد تاکنون بیش از 15 میلیارد ریال به شبکه توزیع مرکز و شرق مازندران خسارت وارد کرد.", "text":"قاسم شهابی روز شنبه در گفت و گو با خبرنگار ایرنا افزود: توفان و بارشهای شدید 24 ساعت گذشته، منجر به خسارت در شبکه توزیع و قطعی برق در برخی شهرستان ها و مناطق مرکزی مازندران شده است. وی ادامه داد که بیشتر خسارت ها درشهرستان های قائمشهر، ساری و آمل و توابع آنها گزارش شده است که در حال حاضر برق تمامی خطوط وصل و جریان دارد. مدیرعامل شرکت توزیع برق مازندران گفت: تاکنون 19 ترانس شبکه توزیع برق بر اثر صاعقه سوخت و از مدار خارج شده است که بیشترین خسارت نیز به همین موضوع مربوط می شود. شهابی همچنین پارگی سیم های توزیع، معیوب شدن دستگاههای قطع کننده برق و شکستگی تیرها و سوختگی فیوز را از دیگر موارد خسارت توفان در 24 ساعت گذشته اعلام کرد.وی با بیان اینکه در حال حاضر انرژی برق در تمامی خطوط جریان دارد و قطعی در خصوص توزیع مشاهده نمی شود، افزود: به صورت موردی در برخی مناطق قطعی برق مشاهده می شود که اغلب به دلیل سوختگی فیوز است که تا ساعاتی دیگر بر طرف خواهد شد . مدیرعامل شرکت توزیع برق مازندران گفت که از روز گذشته تاکنون 74 اکیپ عملیاتی سه نفره و پنج اکیپ خط گرم در حالت آماده باش قرار دارند و در حال خدمات رسانی و تعمیر برق خطوط توزیع مرکز استان هستند.  شرکت های توزیع برق مازندران در غرب و شرق استان بیش از 2 میلیون مشترک دارند و سهم شرکت توزیع برق مازندران یک میلیون و 350 هزار مشترک است که 80 درصد آنان مشترک خانگی هستند.  شرکت توزیع برق مازندران 15 شهرستان از آمل تا گلوگاه به عبارتی قسمت مرکزی و شرقی استان مازندران را پوشش می دهد. توفان و بارش های شدید باران که از روز گذشته در مازندران آغاز شد، تاکنون خسارات زیادی به تاسیسات عمومی ، خصوصی و همچنین به اموال مردم وارد کرده است. همچنین در 24 ساعت گذشته تاکنون رامسر با 262 میلیمتر پر باران ترین و امیرآباد بهشهر با 44 میلیمتر کمترین میزان بارش را ثبت کرده اند و میزان بارندگی ها به اندازه ای بوده است که در 15 سال گذشته سابقه نداشته است. /1899/7335            "}