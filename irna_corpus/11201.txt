{"onTitr":"","titr":" هزاران انگلیسی خواستار مناظره رهبران سیاسی شدند","describe":" لندن – ایرنا – در حالی که هرج و مرج میان احزاب سیاسی انگلیس در آستانه خروج از اتحادیه اروپا، اعتماد مردم را تا حد زیادی به نخبگان سیاسی این کشور سلب کرده است، تومار درخواست برای پخش مناظره های تلویزیونی میان رهبران احزاب اصلی از مرز 10 هزار امضا گذشت.", "text":"به گزارش روز سه شنبه ایرنا، اولین و آخرین مناظره تلویزیونی مستقیم رهبران احزاب اصلی انگلیس، سال 2010میلادی در آستانه انتخابات پارلمانی از شبکه‌های تلویزیونی انگلیس پخش شد. در این مناظره‌، 'دیوید کامرون'، 'نیک کلگ' و 'گوردون براون' به ترتیب از احزاب محافظه‌کار، لیبرال دمکرات و کارگر علاوه بر ارائه برنامه‌های حزبی خود، فرصت داشتند تا به‌صورت مستقیم اظهار نظر رقبای خود را به چالش بکشند. در انتخابات همان سال، حزب کارگر پس از 10 سال سکان‌داری و درحالی‌که انتقادها به عملکرد اقتصادی و سیاست خارجی دولت بالا گرفته بود، عنان را به ائتلاف احزاب محافظه‌کار و لیبرال دمکرات سپرد. با این وجود، از آن سال به این‌سو، سیاستمداران احزاب اصلی انگلیس از شرکت در مناظره‌های مستقیم تلویزیونی امتناع کرده و اغلب در برنامه‌هایی از پیش ضبط ‌شده و انفرادی شرکت می کنند.براساس آمار ثبت ‌شده در تارنمای پارلمان انگلیس تاکنون 13 هزار و 970 نفر تومار درخواست برای تداوم پخش مناظره‌های مستقیم تلویزیونی میان رهبران سیاسی انگلیس را امضاء کرده‌اند. در متن این تومار که به پیشنهاد شبکه اسکای نیوز ایجاد شده، درخواست می شود که نمایندگان پارلمان، قانونی را تصویب کنند که رهبران سیاسی را ملزم به شرکت در مناظره‌های مستقیم تلویزیونی کند.در این تومار پیشنهاد تشکیل کمیسیون موسوم به مناظره رهبران سیاسی مطرح ‌شده که این نهاد وظیفه تعیین چارچوب برگزاری مناظره‌ها از قبیل موضوع، تاریخ و قوانین حاکم در این برنامه را بر عهده خواهد داشت.براساس گزارش اسکای نیوز، تاکنون شماری از چهره‌های سیاسی ازجمله 'جرمی کوربین' و 'وینس کیبل' به ترتیب رهبر حزب کارگر و لیبرال دمکرات، 'کارولین لوکاس' رهبر پیشین حزب سبز، 'بوریس جانسون' و 'امبر راد' به ترتیب وزیران امور خارجه و کشور اسبق انگلیس این تومار را امضاء کرده‌اند.همچنین تمام نمایندگان حزب ملی اسکاتلند و 'نیک کلگ' رهبر پیشین حزب لیبرال دمکرات از این تومار حمایت کرده‌اند. بااین‌ وجود، «ترزا می» نخست‌وزیر انگلیس تاکنون به این تومار واکنشی نشان نداده است. او دراین‌باره به کنایه به اسکای نیوز گفته است: انتخابات پارلمانی بعدی در سال 2022 برگزار می‌شود و تا آن زمان فرصت برای فکر کردن زیاد است.بااین‌حال یک تحلیل‌گر اسکای نیوز با اشاره به بحران دولت در مدیریت خروج انگلیس از اتحادیه اروپا و احتمال جدی برگزاری انتخابات زودهنگام پارلمانی گفته است: تیتر بیشتر رسانه‌ها از برگزاری انتخابات در فصل پاییز حکایت دارد و از این منظر زمان زیادی برای از دست دادن نیست. درچارچوب رویه قانونی، اگر شمار امضاهای یک تومار از 10 هزار نفر بیشتر شود دولت انگلیس بایستی به آن پاسخ گوید و اگر از یکصد هزار نفر بیش‌تر شود، درخواست مطرح ‌شده در نشست مجلس عوام به بحث گذاشته خواهد شد.این تومار در حالی مورد استقبال مردم انگلیس قرارگرفته است که نتایج تازه‌ترین نظرسنجی‌ها در این کشور نشان می‌دهد مردم انگلیس از عملکرد احزاب اصلی سیاسی دلسرد شده و به حمایت از تشکیل یک حزب جدید با گرایش‌های اعتدالی متمایل شده‌اند.هم‌زمان، اعضاء کابینه دولت در کنفرانس سالانه حزب محافظه‌کار که در شهر بیرمنگام در حال برگزاری است تلاش می‌کنند تا از برگزیت نیروی سیاسی استخراج کرده و آرای مردم را با ارائه طرح های تازه جلب کنند.اروپام **ه.ن**2040            "}