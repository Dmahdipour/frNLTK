{"onTitr":"","titr":" رونق دوباره فرودگاه کاشان از اولویت های فرمانداری می باشد","describe":" کاشان- ایرنا- سرپرست فرمانداری ویژه کاشان با تاکید بر نیاز این شهرستان به فرودگاه، رونق گرفتن دوباره آن را جزء اولویت های کاری فرمانداری عنوان کرد.", "text":"به گزارش ایرنا، علی اکبر مرتضایی قهرودی روز سه شنبه در حاشیه بازدید از فرودگاه کاشان به خبرنگاران گفت: ظرفیت های صنعتی و گردشگری، وجود جمعیتی قابل توجه، محدودیت های جاده ای و علاقه زیاد مردم منطقه به زیارت مشهد مقدس و سایر عتبات عالیات راه اندازی هر چه سریعتر این فرودگاه را ضروری می نماید.وی افزود: بر اساس وظیفه قانونی از هیچ تلاشی برای راه اندازی دوباره فرودگاه کاشان فروگذار نخواهد شد اما شاید موانعی در ادامه روند کار وجود داشته که از آنها بی اطلاع هستم؛ فرصت می خواهم تا پس بررسی مشکلات با اعضای شورای اسلامی شهر و شهردار، بتوانم پاسخگو باشم.مدیر فرودگاه کاشان نیز در جریان بازدید سرپرست فرمانداری کاشان از قسمت های مختلف این فرودگاه تشریح کرد: مجموعه کنونی سال 96 به صورت رسمی راه اندازی شد و نخستین پرواز آن به مقصد مشهد مقدس بود.سید مسعود مسعودی اضافه کرد: تا کنون بیش از 470 سورتی پرواز از فرودگاه کاشان انجام و افزون بر 75 هزار نفر مسافر جا به جا شدند.وی با اشاره به توقف پروازها از فرودگاه کاشان به مشهد مقدس از اردیبهشت ماه سال جاری عنوان کرد: پروازها پیش تر با 97.5 درصد سطح اشغال انجام می شد.مدیر فرودگاه کاشان به انجام 2 پرواز در هفته با 170 تا 180 نفر مسافر به مقصد مشهد مقدس اشاره کرد و یادآور شد: با توجه به نداشتن تاخیر، برخی مسافران خارجی و شهروندان استان های همجوار استقبال بسیار خوبی می کردند که با کمبود صندلی و نیاز به افزایش پروازها نیز رو به رو بودیم. وی با اشاره به اعلام آمادگی 2 چارتر بخش خصوصی برای فعالیت عنوان کرد: مهر 96 چارتر کننده خصوصی در فرودگاه وارد عمل شد و با توجه به اینکه ادامه چارتری جزء سیاست های شهرداری کاشان نبود، مشکلاتی را به وجود آورد.به گزارش ایرنا، فرودگاه کاشان پیش تر در سال 1374 راه اندازی شده بود که پس از 2 دهه وقفه در نهایت شهرداری به عنوان بهره بردار برای تکمیل عملیات عمرانی آن وارد عمل شد.این فرودگاه که بر اساس برخی گزارش ها از مدتی پیش با رکود رو به رو شده، در زمینی با وسعت نزدیک به 800 هکتار در فاصله 10 کیلومتری جنوب شرقی کاشان قرار دارد.شهرستان کاشان با جمعیت افزون بر 365 هزار نفر در فاصله نزدیک به 200 کیلومتری شمال اصفهان واقع است.6136/8123            "}