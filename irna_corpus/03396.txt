{"onTitr":" استاندار:    ","titr":" واگذاری پروژه های نیمه کاره قم به بخش خصوصی اجرایی شود","describe":" قم- ایرنا- استاندارقم گفت: دستگاه های اجرایی واگذاری پروژه های نیمه کاره و یا جدید را به بخش خصوصی بر اساس قانون و نظر کارشناسی با جدیت پیگیری کنند.", "text":"به گزارش ایرنا، سید مهدی صادقی روز سه شنبه در پنجمین جلسه ستاد فرماندهی اقتصاد مقاومتی افزود: امسال در نظارت بر عملکرد دستگاه های اجرایی و واگذاری طرح ها به بخش خصوصی یک شاخص قرار داده ایم که این امر باید مورد توجه دستگاه ها قرار گیرد.وی اضافه کرد: بیش از چهار هزار میلیارد ریال طرح نیمه کار و کلنگ خورده در استان قم وجود دارد که نیازمند رفع مشکلات و ورود بخش خصوصی دارد.وی ادامه داد: در شرایط فعلی که فشارهای بین المللی وجود دارد باید بتوانیم از ظرفیت بخش های مختلف برای رونق تولید و اقتصاد بهره مند شویم.استاندارقم با بیان این که دستگاه ها باید طرح های نیمه کاره را اعلام کنند گفت: وضعیت پیگیری طرح های نیمه کاره و یا جدید باید در این ستاد مورد بحث و بررسی قرار گیرد و بعد جهت ورود بخش خصوصی و جذب سرمایه گذاری تصمیم گیری گردد.استاندار قم بیان داشت: در واگذاری طرح های نیمه کاره به بخش خصوصی نیازی به نظارت دستگاه های نظارتی نیست بلکه در زمان شناسایی تخلف می شود به آن رسیدگی کرد.وی با تاکید بر اینکه نباید نگاه معامله گرایانه به واگذاری طرح های نیمه کاره داشت گفت: مدیران باید به صورت عملیاتی در این عرصه اقدام و نسبت به جذب سرمایه ها در مسیر اشتغال و تولید همت کنند چرا که این امر کمک بزرگی به اقتصاد استان می کند.صادقی گفت: در این عرصه سازمان مدیریت و برنامه ریزی قم مسئولیت دارد تا با مشارکت دستگاه های مختلف فعال شود.وی از وجود اشکالات در قوانین انتقاد کرد و گفت: در برخی موارد شاهد خلاءهای قانونی بودیم که شاهد تصویب قانون های جدید و باطل شدن قانون های سابق به دستور رئیس جمهوری شدیم که این امر کمک به مدیران در اجرای قوانین می کند.وی ابراز امیدواری کرد: امسال حمایت از کالای ایرانی در جهت رونق تولید داخلی با همکاری دستگاه ها قدم های بلندی برداشته شود./8138/ 6133/            "}