{"onTitr":"","titr":" پراکندگی روستاها، نیروبری مدارس خراسان شمالی را افزایش داد","describe":" بجنورد- ایرنا- مدیرکل دفتر برنامه ریزی و بودجه وزارت آموزش و پرورش گفت: پراکندگی زیاد روستاهای خراسان شمالی سبب شده تا نیروبری این استان افزایش یافته و هزینه های زیادی از این ناحیه به آموزش و پرورش تحمیل شود.", "text":"به گزارش ایرنا مهرداد خان ماکو روز پنجشنبه در نشست شورای معاونان آموزش و پرورش خراسان شمالی اظهار داشت: این استان به لحاظ پراکندگی روستاها رتبه دوم را در بین استان های کشور دارد.وی افزود: البته پراکندگی روستاهای استان در توزیع اعتبارات در نظر گرفته می شود، اما این ناکافی است. مدیرکل دفتر برنامه ریزی و بودجه وزارت آموزش و پرورش تصریح کرد: در قانون بودجه هم تلاش داریم که پراکندگی روستاها مورد توجه باشد.وی از پیگیری ها برای تدوین لایحه بودجه سال 98 وزارت آموزش و پرورش خبر داد و گفت: هنوز بخشنامه لایحه بودجه ابلاغ نشده اما ستاد راهبری و تدوین بودجه این وزارتخانه برای آمادگی به منظور انجام پیش بینی های مورد نیاز، از 2 هفته قبل پیگیری های لازم را آغاز کرده است.خان ماکو افزود: سفر مسئولان وزارتخانه به استان ها برای آماده کردن زمینه تدوین لایحه بودجه سال 98 انجام می شود که نخستین مقصد این سفرها خراسان شمالی بوده است. وی گفت: خراسان شمالی از استان هایی است که در برخی از شاخص ها، از میانگین کشوری عقب تر است و تلاش داریم با در اولویت قرار دادن این استان، از محل ردیف های ملی به ارتقای شاخص ها کمک کنیم. خان ماکو گفت: تلاش داریم خراسان شمالی در ردیف استان های هدف حمایتی و اولویت دار این وزارت آموزش و پرورش قرار گیرد. مدیرکل دفتر برنامه ریزی و بودجه وزارت آموزش و پرورش خاطرنشان کرد: برای این استان ها، فعالیت های خاص در نظر گرفته شده تا شاخص های آموزشی آنها ارتقا یابد، البته این در حد پیشنهاد است و باید مورد تایید قرار گیرد.7185/5132            "}