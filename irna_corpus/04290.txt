{"onTitr":"","titr":" 13 طرح اشتغالزایی روستایی در هریس تسهیلات بانکی دریافت کردند","describe":" تبریز - ایرنا - فرماندار شهرستان هریس گفت: 13 طرح اشتغالزایی توسعه روستایی برای استفاده از 62 میلیارد ریال تسهیلات به بانک های عامل در این شهرستان معرفی شدند.", "text":"به گزارش ایرنا، علی محمودی روز دوشنبه در جلسه شورای اداری هریس اظهار داشت: سهمیه تسهیلات اشتغال پایدار روستایی شهرستان 69 میلیارد ریال است که 62 میلیارد ریال با معرفی به بانک های عامل تحقق یافته است.وی با بیان اینکه 91 درصد اعتبار طرح های اشتغالزایی روستایی در شهرستان از سوی بانک ها پرداخت شده است، گفت: این تسهیلات درحوزه گردشگری، دامداری، تولید ادوات کشاورزی، ایجاد گلخانه و تولید آرد است.محمودی با اشاره به ظرفیت های این شهرستان در حوزه کشاورزی و گردشگری، خاطرنشان کرد: به دنبال سرمایه گذار در حوزه صنایع تبدیلی محصولات کشاورزی و دامی هستیم.وی با بیان اینکه در برخی از روستاها استعدادهای مخصوص برای ایجاد اشتغال و کارآفرینی شناسایی شده است، گفت: هریس در میزان ثبت نام و بهره مندی از تسهیلات اشتغالزایی روستایی مقام پنجم استان را به خود اختصاص داده است.فرماندار هریس با اشاره به خرید و راه اندازی دستگاه اکو کاردیوگرافی و دستگاه تست ورزش در بیمارستان هریس، اظهار داشت: این دستگاه ها از مهم ترین تجهیزات برای تشخیص و درمان بیمارهای قلبی است و از این پس بیماران قلبی با وجود متخصص قلب در این بیمارستان برای مداوای خود نیازی به مراجعه به مرکز استان ندارند.وی از تشکیل تیم تخصصی پیشگیری از آسیب های اجتماعی در شهرستان خبر داد و از تمامی ادارات خواست نهایت همکاری با این تیم را جهت رصد و پایش آسیب های اجتماعی و بکارگیری راهکارهای علمی و عملی در پیشگیری از آسیب ها داشته باشند.شهرستان هریس با حدود 70 هزار نفر جمعیت در 70 کیلومتری تبریز، مرکز آذربایجان شرقی قرار دارد.7227/6132/3071            "}