{"onTitr":"","titr":" فرصت های سرمایه گذاری بخش خصوصی در آستارا - عیسی پاشاپور*","describe":" آستارا - ایرنا - راه آهن بین المللی و بار انداز آن، بندر، منطقه ویژه اقتصادی، دریا و مناطق گردشگرپذیر در شهرستان مرزی آستارا در منتهی الیه استان گیلان، فرصت های کم نظیری را برای سرمایه گذاری و فعالیت اقتصادی بخش خصوصی فراهم آورده است.", "text":"بار انداز راه آهن بین المللی آستارا-آستارا با حدود 60 هکتار وسعت، به کارگاه بزرگی برای ساخت ساختمان های اداری، تاسیسات و انبارهای تخلیه و نگهداری بار تبدیل شده و استقرار اداره گمرک در آن، بر رونق حمل و نقل ترکیبی کالاها به نقاط مختلف کشور افزوده است و دورنمای پر جاذبه و پردرآمد آن، فعالیت همه جانبه بخش خصوصی را از هم اکنون طلب می کند.در حال حاضر بخش هایی از کریدور ریلی شمال، پل تقاطع قطار و محور آستارا-اردبیل و بارانداز راه آهن آستارا با سرمایه گذاری جمهوری آذربایجان در حال ساخت است و با تکمیل زیرساخت ها، عرصه رقابت برای بخش خصوصی تنگ تر خواهد شد و سرمایه داران دوراندیش باید از هم اکنون برای دستیابی به هدف های متعالی در این شهرستان، سرمایه گذاری کنند.بندر چند منظوره آستارا با 60 هکتار وسعت، امکان پذیرش همزمان پنج کشتی را دارد و برای تخلیه و بارگیری کشتی های 2 هزار و 500 تنی طراحی شده و بعد از تکمیل، یک میلیون و 500 هزار تن از ظرفیت آن با یک اسکله به تخلیه و بارگیری سوخت و مواد نفتی و 2 میلیون تن به سایر کالاها اختصاص خواهد یافت و منطقه ویژه اقتصادی آن نیز، زمینه ای مناسب برای سرمایه گذاری و درآمدزایی بخش خصوصی است.18 و نیم کیلومتر نوار ساحلی دریای خزر در همسایگی جمهوری آذربایجان نیز از دیگر قابلیت های اقتصادی و گردشگری آستاراست و سه طرح ساحلی فعال در آن، به خصوص در فصل های گردشگرپذیر خیل عظیم مسافران داخلی و خارجی را شاهد است و حریم کافی، نزدیکی به مرز، راه های اصلی، اداره کل گمرک و بازار ساحلی بستر مناسبی را برای فعالیت اقتصادی سرمایه گذاران بخش خصوصی فراهم آورده است و با راه اندازی مراکز تفریحی و بازی های آبی در آن، امکان ماندگاری بیشتر گردشگران و رونق اقتصادی حاصل از صنعت گردشگری وجود دارد.15 جاذبه اقتصادی و گردشگری آستارا نظیر تالاب استیل، بقعه های متبرکه شیخ محمود خیوی، پیرقطب الدین و حرم امامزادگان ابراهیم و قاسم (ع)، موزه حکیم نظامی، مدرسه تاریخی داریوش، مرکز اسناد تاریخی، ساختمان گمرک چوبی مربوط به بیش از یکصد سال قبل، تفرجگاه های طبیعی و جنگلی نظیر بی بی یانلو، دهستان حیران و بازار ساحلی از نظر زیرساخت های گردشگرپذیری، زمینه کار و سرمایه گذاری بسیار دارند و با آغوشی باز از کارآفرینان آینده نگر استقبال می کنند.با توجه به سهم بالای صنعت گردشگری در اشتغال و درآمدزایی در دنیای معاصر، کم توجهی به قابلیت های گردشگری شهرستان های مرزی نظیر آستارا جز خسران و از دست دادن آینده ای درخشان برای فعالان اقتصادی، نتیجه ای نخواهد داشت و مسئولان آستارا با استقرار دفتر جذب سرمایه گذار در فرمانداری و تسهیل خدمات اداری و مالی، برای جذب و حمایت از بخش خصوصی کمر همت بسته اند و سرمایه گذاری در این راستا هم از منظر اقتصاد مقاومتی و هم از حیث تولید و درآمد داخلی، در انتفاع عمومی موثر خواهد بود.شهرستان مرزی بندر آستارا با 91 هزار نفر جمعیت در منتهی الیه استان گیلان و همسایگی جمهوری آذربایجان قرار دارد.*مسئول دفتر ایرنا در آستارا            "}