{"onTitr":"","titr":" جرعه ای حرف با مسئولان از دل کودکان کار مازندران","describe":" ساری – ایرنا – کودکان کار مازندران امروز در جمع مسئولان بهزیستی و نیروی انتظامی این استان از قصه پر غصه خود رمز گشودند تا جرعه ای از صدای درد و دل آنها شنیده شود.", "text":"به گزارش خبرنگار ایرنا، نگاهشان که می کنید با کودکان دیگر فرقی ندارند و گاهی لبخندشان شادتر از کودکانی است که همه چیز بر وفق مرادشان است و بی دغدغه سر در تلویزیون، ماهواره و یا گوشی تلفن همراه دارند. برخلاف لباسهایشان که کهنه و به قول امروزی های لاکچری از مد افتاده است، قلبی ناب دارند و مودب هستند و احترام کودکانه را از چشمها و صورت های آفتاب خورده آنها می توان به راحتی تشخیص داد.  گل فروش، جمع آوری ضایعات، دستفروشی کفش، واکسی، کار در رستوران و فروش دستمال کاغذی و دیگر مشاغلی است که این کودکان را به کودکان کار تبدیل کرد و می توان در پشت چراغ قرمزها و ترافیک شهرها بسیار دید.برخی از آنها از شهرهای اطراف ساری هستند و هر روز به این شهر برای تامین کمک خرجی خانواده می آیند، با هم غریبه اند اما جوری نوبت حرف زدن را به یکدیگر می دهند که گویی برادران و یا خواهران خونی یکدیگرند. از حرف زدن خجالت می کشند، اما برخی باهوشتر هستند و مشکلات خود و خانواده را به راحتی بیان می کنند.میانگین سنشان هشت یا شاید نه سال است اما آنقدر سرما و گرمای روزگار چشیده اند که به اندازه ریش سفیدان تجربه و حرف برای گفتن دارند. از درآمد 20 هزار تومان در روز تا 250 هزار تومان در ماه خود را بدون هیچ دروغ و کلکی به مسئولانی که در جلسه هستند گزارش می دهند بدون اینکه خبری از قیمت ارز و دلار داشته باشند.از مشکلات ثبت نام در مدرسه تا نداشتن بیمه و گران بودن قیمت دارو برای پدر و مادر بیمارشان می گویند، تا سختی تامین مایحتاج خواهر و برادر کوچکشان. یوسف کودک 8 ساله افغانی گفت: یکی از مشکلات بزرگ ما کارت شناسایی است که فرمانداری در این زمینه سخت گیری می کند و بسیاری از هموطنان من اینجا در مورد برگه های هویتی مشکل دارند.او گفت: کارت اقامت ما با سختی تمدید می شود به همین خاطر برای تحصیل مشکل داریم و مدرسه ها ما را ثبت نام نمی کنند.یوسف افزود: بعضی از بچه های مثل من هم که ثبت نام می شوند، برغم داشتن کارت اقامت، آموزش پرورش مهر به کارنامه آنها نمی زند و این یکی از مشکلات تحصیلی ما در کنار بقیه مشکلات است.عرفان دیگر کودک کار بود که از مشکلات خود گفت و تهیه داروی مادرش را که به علت یک بیماری سخت در بیمارستان به صورت مکرر بستری می شود را خواستار شد.او که پدرش معتاد و بیکار است، گفت: بخاطر تامین مخارج درمان مادر و هزینه زندگی خواهر و برادرم مجبور به دستفروشی هستم.عرفان یکی از مشکلات را سخت گیری ماموران شهرداری و نیز امنیت نداشتن بچه های کار از موادفروشان است که به آنها پیشنهادهای فروش مواد می دهند و آنها را تهدید می کنند.نوبت به نوبت ادامه می دهند و اسم، سن، وضعیت خانوادگی و شغل خود می گویند. جالب است که هیچ کدام اسمی از گوشی موبایل، تبلت، لپ تاب، اسکوتر، ساعت هوشمند و یا بازی های کامیپوتری نمی برند، گویی که از دنیایی دیگر آمدند، دنیایی کودکانه خالص اما با چاشنی کار برای حیات.البته باید گفت که مسئولان نیز پای درد و دلهایشان نشستند و با کمک و نظر از خود کودکان و مسئولان این حوزه سعی در رفع مشکلاتشان داشتند. مدیرکل بهزیستی مازندران، معاون فرمانده نیروی انتظامی استان و معاونین آنها امروز مهمان موسسه خیرین همدلان نیکواندیش و کودکان کاراین مرکز بودند. این بار مسئولان حاضر همان میوه ای را خوردند که کودکان خوردند و بر روی صندلی نشستند که نه بالاتر از صندلی این کودکان بود و نه جایگاه ویژه ای برای آنها تدارک دیده شد. هرچند خبرنگاران به این نشست و میزبانان کودک آن طعم بی مهری داشتند، اما دیدار امروز حکایت نشست خبری را دارد کارت هدیه آن لبخند وصف ناشدنی این کودکان کار بود.** در حمایت از کودکان نباید دریغ شودمدیرکل بهزیستی مازندران در این نشست صمیمانه به معاونین خود گفت: زیر مجموعه بهزیستی نباید از هیچ کمکی به حمایت از کودکان کار دریغ کند.سعید آرام با بیان اینکه کار برای این کودکان کمک تاثیرگذار و گاهی حیاتی به عنوان مجرای اقتصادی آنها و خانواده هایشان است، افزود: تمامی کمک های ما به شما (کودکان) حمایتی است و نباید مانع از فعالیت و یا تحصیل شود. وی به این کودکان گفت که تحصیل و یادگیری مهارت های زندگی از اولویت های کودکان کار باید باشد زیرا تنها مسیر عبور آنها و خانواده هایشان از سختی های زندگی است.مدیرکل بهزیستی مازندران تاکید کرد: یکی از وظایف کودکان کار کمک به بهزیستی برای شناسایی بیشتر دیگر کودکان و حمایت از آنها است.آرام همچنین از زیر مجموعه های خود خواست که به شرایط خانواده های کودکان کار ورود کنند تا با حمایت و توانمند سازی آنها از آسیب دیدن این کودکان و لطمه به آینده آنان پیشگیری شود.وی از تخصیص تسهیلات 200 میلیون ریالی قرض الحسنه برای توانمندسازی خانواده های کودکان کار خبر داد و گفت: کودکان کاری که از داشتن والدین موثر محروم باشند در قالب 'امداد ماهیانه' ، 420 هزار تومان هر ماه مستمری دریافت می کنند. آرام گفت: علاوه بر این در قالب مستمری نیز به این کودکان با توجه به تعداد اعضای خانواده از 50 هزار تومان تا 180 هزارتومان مستمری از سوی بهزیستی اختصاص داده می شود.مدیرکل بهزیستی مازندران با بیان اینکه سال گذشته 103 کودک کار شناسایی و ساماندهی شدند، گفت که 6 ماه نخست امسال 106 کودک کار در مازندران شناسایی شده اند که تنها 15 نفر آنها اتباع خارجی بودند. آرام همچنین با اشاره به اینکه این آمار نشان از گسترش چتر حمایتی از این کودکان کار دارد، افزود: مازندران در زمینه کودکان کار نسبت به استان های همطراز از وضعیت بسیار مطلوبی برخوردار است اما هیچگاه نباید در بهبود اوضاع وقفه ایجاد شود چون تا نقطه هدف فاصله است.7335/1899            "}