{"onTitr":"","titr":" 2 هزار نفر از خدمات اورژانس صحرایی در کامیاران بهره مند شدند","describe":" سنندج - ایرنا - سرپرست سازمان بسیج جامعه پزشکی کردستان با اشاره به راه اندازی بیمارستان صحرایی در منطقه عمومی روستای گشکی کامیاران گفت: 2 هزار نفر از خدمات اورژانس این مرکز درمانی بهره مند شدند.", "text":"قاسم کاوه روز یکشنبه در گفت و گو با خبرنگار ایرنا اظهار داشت: خدمات پزشکی تخصصی در این مرکز درمانی به مردم محروم این منطقه ارائه شد. وی اضافه کرد: بیمارستان صحرایی از11 مهر ماه در روستای گشکی کامیاران برپا شد و علاوه بر خدمات داخلی، تیم های غربالگری با مراجعه روستا به روستا و بررسی وضعیت سلامت مردم روستاهای منطقه اقدام به غربالگری و درمان سرپایی مراجعین کردند. کاوه با بیان اینکه در این ویزیت ها، بیماران در صورت نیاز به بیمارستان اصلی مستقر در شهر کامیاران منتقل شدند، افزود: در این چند روز علاوه بر خدمات رسانی تیم های سیار در مراجعه به روستاها تاکنون بیش از 2 هزار نفر نیز به اورژانس صحرایی مراجعه کرده اند. سرپرست سازمان بسیج جامعه پزشکی کردستان مهمترین قسمت بیمارستان صحرایی برپا شده را کلینیک ویژه خدمت رسانی اعلام کرد و یادآور شد: در این کلینیک متخصصان چشم، زنان و زایمان، ارتوپدی، گوش و حلق و بینی، داخلی، قلب، مغز و اعصاب و جراحی عمومی خدمات تخصصی خود را به مردم ارائه می دهند. وی تاکید کرد: در صورت نیاز مراجعان به عمل های جراحی آنها به بیمارستان سینا در کامیاران و یا بیمارستان های سنندج منتقل می شوند ضمن اینکه تمام خدمات ارائه شده از مرحله شناسایی بیماران توسط تیم های غربالگری تا اتمام مراحل درمانی رایگان است. به گزارش ایرنا، فعالیت بیمارستان صحرایی روستای گشکی کامیاران و تیم بسیج جامعه پزشکی از 11 مهرماه در این منطقه آغاز شده و امروز به پایان می رسد. تاریخچه بسیج جامعه پزشکی در کشور به دوران جنگ تحمیلی بر می گردد، در این دوران 80 هزار پزشک و پیراپزشک برای مداوا در جبهه ها حضور داشتند، در سال 1371 با تشکیل بسیج جامعه پزشکی و اجرای طرح ریشه کنی فلج اطفال، در کردستان نیز این جامعه تشکیل شد و تاکنون یک هزار و 600 تیم پزشکی به مناطق محروم استان اعزام کرده است. شهرستان کامیاران در گذشته تجربه برگزاری 2 بیمارستان صحرایی دیگر را نیز داشته که ارائه آموزش ‌بهداشتی، تغدیه‌ای، سبک زندگی سالم و خود مراقبتی با هدف ارتقای سواد سلامت مردم از دیگر خدمات این بیمارستان ها است.کامیاران با 102 هزار نفر جمعیت در 65 کیلومتری جنوب سنندج دارای 2 بخش مرکزی و موچش است که در بخش مرکزی با 73 روستا، 24 هزار و 487 نفر زندگی می کنند.7349/9102            "}