{"onTitr":" پژوهشگر آلمانی:    ","titr":" ایرانشناسی پلی برای تحکیم روابط فرهنگی با جهان غرب است","describe":" تهران - ایرنا - پژوهشگر و ایرانشناس آلمانی با اشاره به اهمیت ادبیات و زبان فارسی گفت: ایرانشناسی پلی برای تحکیم ارتباط ایران با غرب در حوزه های فرهنگی است.", "text":"به گزارش خبرنگار گروه دانشگاه ایرنا، سباستین هاینه(Sebastien Heine) روز سه شنبه در نشست بررسی مطالعات ایرانشناسی در آلمان در تالار محدث کتابخانه ملی ایران اظهار داشت: مجموعه زبان فارسی از گذشته تاکنون، میراث ارزشمندی نه تنها برای ایران که جهان است و در حفاظت از آن باید تلاش کرد.وی با اشاره به این که ایرانشناسی و الگوی آن در سال های اخیر تغییراتی داشته است گفت: ایرانشناسی در سطح نخست باید زبانشناسی و ادبیات شناسی و تطبیق زبان فارسی اعم از پشتو با دیگر زبان ها باشد.هاینه افزود: ایرانشناسی از وجود یک زبان شناسی به فرهنگ شناسی رسیده و با نگاه به مراکز موجود در آلمان، مطالبی دیگر نیز زیر عنوان ایرانشناسی عنوان می شود؛ تا جایی که مطالعات در برخی مسایل تخصصی مانند زنان از چارچوب های علمی خارج می شود. وی همچنین با بیان این که ایرانشناسی در آلمان در گذشته جایگاه بزرگتری نسبت به امروز داشته است، به فعالیت 5 مرکز ایرانشناسی در این کشور با تخصص ایران معاصر اشاره کرد و افزود: ایرانشناسی آلمان از نظر پژوهش های ایران باستان و یا گویش های معاصر، اهمیت بیشتری نسبت به دیگر کشورها داشته است.به گفته این پژوهشگر، یکی از مهمترین مراکز ایرانشناسی آلمان در دانشگاه برلین غربی است که روی مبحث زرتشت ، اوستا و ایران باستان فعالیت دارد. وی افزود: در اروپا در زمینه اوستاشناسی نیز عده ای اندک از متخصصان این حوزه بیشتر با هم کار می کنند و با استادان برلین همکاری دارند.**ایران از نگاه سفرنامه نویسان غربی، کشور جذابی است فرهاد طاهری پژوهشگر نیز با اشاره به گذشته ایرانیان در مواجهه با آلمان اظهار داشت: در بیشتر سفرنامه های غربی ها شبیه این جمله را می خوانیم و یا در فحوای کلام آنان وجود دارد که 'ایران کشور جذابی است'.وی افزود: این رفت و آمدها انگیزه ای برای مطالعات و یا علم ایرانشناسی می شود که به اعتقاد محققان، تاریخچه دقیق ایرانشناسی را می شود زمان صفویه در نظر گرفت اگر چه پیش از این نیز در دوره ساسانیان و یا در دوره مغول مطالعاتی در خصوص ایرانشناسی صورت گرفته که البته چشمگیر و قابل توجه نبوده است.این پژوهشگر گفت: مجموعه دستاوردهای ایرانشناسی نشان می دهد که این علم فراتر از زبان های خاموش، شامل تمام مظاهر ایران باستان و تمدن ایران اسلامی و باستان در ادبیات دوره رنسانس است.وی با اشاره به مطالعات گسترده در هلند، فرانسه، روسیه، انگلبیس، آلمان و در سده های اخیر آمریکا در خصوص ایرانشناسی اظهار داشت: یک سوء ظن ها و بی اعتمادی در نوشته های محققان ما وجود دارد که تمام تحقیقات انجام شده به طور عمده از سر دغدغه های فرهنگی و عشق به ایران نیست و برای آن دلایل جاسوسی و سوددهی و دیگر دلایل را عنوان می کنند. این محقق ایرانی افزود: در مورد ایرانشناسان و محققان آلمانی این سوء ظن وجود ندارد و این وجه تمایز بین نگاه پژوهشگران آلمانی نسبت به دیگر محققان است.به گزارش ایرنا، ایران‌شناسی مطالعه فرهنگ و تاریخ ایران‌ زمین را می گویند که البته به طور دقیق نمی توان تعریفی از آن ارائه کرد که جامع و مانع باشد اما می‌توان به تعاریفی دست یافت که بتوان حوزه مطالعات ایران‌شناسی را با آن تشریح کرد. ایران‌شناسی شاخه منظمی از دانش است که به مطالعه دانش فرهنگی ایران از زمان باستان تا حال(شامل ایران‌شناسی کهن و ایران‌شناسی نو)  می‌پردازد.این فرهنگ شامل تاریخ، ادبیات، هنر و فرهنگ ایران کهن و ایران نو و به همراه فرهنگ توده آن می‌شود. فرانکسیسکوس راپلنگیوس نخستین کسی بود که در اواخر سده شانزدهم میلادی به وجود رابطه‌ای میان زبان فارسی و آلمانی پی برد. **6984** 1200            "}