{"onTitr":"","titr":" 1500 مترمربع فرش دستباف در مهاباد تولید شد","describe":" مهاباد- ایرنا- رییس اتحادیه بافندگی فرش دستباف مهاباد گفت: یکهزار و 500 مترمربع فرش دستباف از ابتدای امسال تاکنون در این شهرستان تولید شده که نسبت به سال گذشته 30 درصد کاهش یافته است.", "text":"چیا قربانی اقدم روز سه شنبه در گفت و گو با خبرنگار ایرنا افزود: افزایش نرخ ارز و بالا رفتن قیمت مواد اولیه وارداتی به ویژه برای تولید تابلو فرش موجب کاهش میزان تولید در این شهرستان شده است.وی ادامه داد: سه نوع فرش در مهاباد تولید می شود که تابلو فرش با 60 درصد، فرش هوشیار (افشار) با 20 درصد و فرش درشت بافت افشان با 20 درصد به ترتیب بیشترین فراوانی تولیدات فرش این شهرستان را تشکیل می دهد.قربانی اقدم اضافه کرد: هم اکنون یکهزار و 200 نفر قالیباف در حوزه فرش در مهاباد فعالیت می کنند که به صورت فصلی در نیمه دوم هر سال به بیش از 2 هزار نفر افزایش پیدا می کند.رییس اتحادیه بافندگی فرش دستباف مهاباد یادآور شد: تولیدات فرش این شهرستان در بیشتر موارد در بازارهای داخلی از جمله شهرهای تبریز، همدان و اصفهان به فروش می رسد.قربانی اقدم با بیان اینکه سالانه بیش از پنج هزار مترمربع فرش دستباف در این شهرستان تولید می شود، تاکید کرد: این هنرمندان در قالب کارگاه های متمرکز، غیرمتمرکز، طرح های پشتیبان، شرکت های تعاونی و قالیبافان مستقل خانگی مشغول به تولید فرش دستباف هستند. وی با اشاره به اینکه 13 تولیدکننده دارای پروانه فعالیت در حوزه فرش این شهرستان وجود دارد، گفت: یکهزار و 900 بافنده هم اکنون زیر پوشش بیمه قالی بافی هستند. قربانی اقدم با اشاره به توقف بیمه افراد بافنده تحت پوشش قالیبافی افزود: بافندگان این شهرستان می توانند از طریق بیمه عشایر و روستایی خود را تحت پوشش بیمه قرار دهند و از مزایای آن استفاده کنند.به گزارش ایرنا آذربایجان غربی یکی از قطب های مهم تولید فرش دستباف در کشور است و سالانه حدود 290 هزار مترمربع انواع فرش در رنج های مختلف تولید می کند؛ شهرهای ارومیه، خوی، بوکان، تکاب و مهاباد دارای بیشترین تراکم بافندگی در استان است.شهرستان مهاباد با 237 هزار نفر جمعیت در جنوب آذربایجان غربی قرار دارد.9903/6185/3072            "}