{"onTitr":"","titr":" روسیه، چین و کره شمالی خواستار لغو تحریم های پیونگ یانگ شدند","describe":" مسکو - ایرنا - وزارت خارجه روسیه در بیانیه ای اعلام کرد: معاونان وزرای خارجه روسیه، چین و کره شمالی پس از رایزنی در مسکو، خواستار لغو تحریم های شورای امنیت سازمان ملل در مورد پیونگ یانگ شدند.", "text":"به گزارش روز پنجشنبه ایرنا، در نشست سه جانبه مسکو، «چو سون هوی» معاون وزیر خارجه کره شمالی، «ایگور مورگولوف» معاون وزیر خارجه روسیه و «کونگ شوآینو»، معاون وزیر خارجه و فرستاده ویژه دولت چین در مسائل شبه جزیره کره شرکت داشتند.وزارت خارجه روسیه در بیانیه ای درباره این نشست اعلام کرد: سه طرف برای حل و فصل صلح آمیز مجموعه مسائل شبه جزیره کره از راه های سیاسی و دیپلماتیک اتفاق نظر داشتند.آنها تلاش طرف های درگیر در بحران شبه جزیره کره برای پیشبرد گفت وگوها به منظور حل و فصل این مساله را عالی ارزیابی و از گفت وگوهای انجام گرفته ازسوی کره شمالی با آمریکا و کره جنوبی با هدف رفع نگرانی ها و عادی سازی روابط اعلام حمایت کردند.مقام های روسیه، چین و کره شمالی همچنین برعزم خود برای دستیابی به خلع سلاح هسته ای شبه جزیره کره و ایجاد سازو کار صلح در این منطقه تاکید کردند. طرف های شرکت کننده در نشست سه جانبه مسکو تفاهم داشتند که در روند حل و فصل مسائل شبه جزیره کره، برقراری اعتماد متقابل در اولویت قرار دارد و باید مرحله به مرحله و هماهنگ باشد و با گام های متقابل از سوی کشورهای درگیر این مساله همراه باشد.وزارت خارجه روسیه در بیانیه خود خاطرنشان کرده است که در نشست مسکو به گام های مهمی که از سوی کره شمالی برای خلع سلاح هسته ای برداشته شده اشاره شد و طرف های شرکت کننده لازم دانستند شورای امنیت بموقع در تدابیر تحریمی درباره کره شمالی تجدید نظر کند.سه طرف همچنین مخالفت خود را با تحریم های یکجانبه علیه کره شمالی اعلام کردند.  روسیه در حالی میزبان نشست سه جانبه بود که چندی پیش آمریکا، مسکو را به زیر سوال بردن کمپین فشار حداکثری علیه کره شمالی متهم کرده بود. روسیه و چین چندی پیش در نشست شورای امنیت نیز پیشنهاد دادند که تحریم‌ها علیه کره شمالی لغو شود. رسانه ها پیشتر اعلام کرده بودند که معاون وزیر خارجه کره شمالی قصد دارد در سفر به مسکو حمایت مقام های روسی را برای کاهش تحریم ها جلب کند.همچنین قرار است این مقام کره شمالی جزئیات مربوط به سفر احتمالی کیم جونگ اون رهبر این کشور به روسیه را مورد بررسی قرار دهد. اروپام*391*1346*1663**            "}