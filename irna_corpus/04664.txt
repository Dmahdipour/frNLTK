{"onTitr":"","titr":" گسترش معنویت هدف اصلی مسابقات قرآن است","describe":" اراک - ایرنا - قائم مقام و دبیر شورای توسعه فعالیت های قرآنی کشور گفت: گسترش معنویت و ایجاد انگیزه در لایه های گوناگون جامعه برای شرکت در فعالیت های دینی مهمترین هدف برگزاری رقابت های ت قرآنی است.", "text":"به گزارش ایرنا، حجت الاسلام «حمید محمدی عراقی» روز دوشنبه در آیین پایانی نخستین بخش مسابقات سراسری قرآن اوقاف کشور در اراک، افزود: درک ژرف آموزه های کتاب وحی هدف برگزاری رقابت های قرآنی است و شرکت کنندگان در این برنامه به دنبال کسب امتیاز نیستند. وی ادامه داد: فرهنگ سازی و ایجاد انگیزه در نسل جوان مهمترین دلیل برگزاری این مسابقه ها است به گونه ای که آموزه های کلام الهی ‌در بخش های مختلف جامعه به خصوص در کانون خانواده ها جاری شود.‌ قائم مقام و دبیر شورای توسعه فعالیت های قرآنی کشور بیان کرد: گسترش فرهنگ قرآنی در جامعه نقش مهمی در جریان سازی فرهنگ همگانی دارد که این مهم در کنترل انواع آسیب های اجتماعی موثر است. او تاکید کرد: درک مفاهیم قرآنی، مسیری برای دین شناسی و بسط فرهنگ اسلام در جامعه است و این مهم با مطالعه تفسیر قرآن کریم محقق می شود، بنابراین افزون بر تشویق افراد برای فعالیت در رشته های قرائت و حفظ قرآن کریم، مطالعه تفسیر نیز باید در سرلوحه امور قرار گیرد. آیت الله «قربانعلی دری نجف آبادی» نماینده ولی فقیه، «فتح الله حقیقی» معاون سیاسی، امنیتی و اجتماعی استانداری و شماری از مدیران دستگاه های اجرایی استان نیز در آیین پایانی بخش نخست چهل و یکمین دوره مسابقات سراسری قرآن کریم حضور داشتند. «مهدی غلام‌نژاد» از تهران، سید «حمیدرضا مقدسی» از قم و «هادی موحد امین» از تهران رتبه ممتاز رشته قرائت تحقیق این مسابقات را به دست آوردند. همچنین «حسین پورکویر» از خراسان رضوی، «مجتبی محمدبیگی» از تهران و «مختار دهقان» از خراسان رضوی رتبه عالی بخش قرائت تحقیق این دوره از مسابقات قرآنی را از آن خود کردند. در رشته تحقیق چهل و یکمین دوره مسابقات قرآن کریم نیز «امید حسینی‌نژاد» از خراسان رضوی و «مهدی شجاع» هر دو قاری از استان راسان رضوی شایسته تقدیر معرفی شدند.‌ در رشته حفط کل این مسابقات نیز «محمدجواد مرادی» از قم، «رضا گلشاهی» از خراسان رضوی و «نوید رزمجو» از فارس رتبه ممتاز را به دست آوردند. همچنین «سعید علی اکبری» از قزوین، «محمدرسول تکبیری» از تهران، «محمدعلی» شریعتی از قم، «سعید شاهرخی» از کرمان و «حسین درستکار» از هرمزگان رتبه عالی این بخش را کسب کردند. «محمد خاکپور» از خراسان رضوی و «ابوذر کرمی» از استان مرکزی نیز در این بخش شایسته تقدیر اعلام شدند. چهل و یکمین دوره مسابقات سراسری قرآن کریم به میزبانی اراک، دهم تا بیست سوم مهر جاری ادامه داشت. 3017/6013/            "}