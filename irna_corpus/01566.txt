{"onTitr":"","titr":" 30 درصد مدارس خراسان رضوی خیرساز است","describe":" مشهد- ایرنا- مدیر کل آموزش و پرورش خراسان رضوی گفت: مجمع خیرین مدرسه ساز از توانمندترین تشکل های کشور به شمار می رود که تاکنون 30 درصد مدارس این استان را ساخته است.", "text":"قاسمعلی خدابنده روز چهارشنبه در جلسه شورای آموزش و پرورش قوچان افزود: اداره کل آموزش و پرورش خراسان رضوی پارسال 900 میلیارد ریال تفاهم نامه با مجمع خیرین مدرسه ساز منعقد کرد. وی اظهار داشت: همزمان با آغاز سال جدید تحصیلی 169 طرح شامل 850 کلاس درس مورد بهره برداری قرار گرفت که بیش از 50 درصد آنها توسط خیرین ساخته شده است. وی با اشاره به آمار 40 درصدی مدارس تخریبی در شهرستان قوچان گفت: باید از توان مجمع خیرین استان و اداره کل نوسازی مدارس استفاده و بازدید میدانی از این مدارس صورت گیرد. خدابنده افزود: امسال تاکنون 52 درصد هزینه ها را دریافت کرده ایم که نشان از بسته شدن بودجه آموزش و پرورش به صورت علمی است. وی با اشاره به احتمال استانی شدن بودجه آموزش و پرورش اظهار داشت: بهتر است بودجه کشوری باشد اما اگر استانی شود باید تعاملات بیشتری با استانداری و سازمان مدیریت و برنامه ریزی داشته باشیم. وی گفت: طبق دستورالعمل وزارت آموزش و پرورش استفاده از دبیران مرد در مدارس دخترانه دولتی و غیردولتی ممنوع است مگر در روستاها یا شهرهای محروم که دسترسی به معلم زن در رشته خاص وجود نداشته باشد. خدابنده افزود: بکارگیری دبیران مرد در کلاس های فوق برنامه یا کنکور نیز با اخذ مجوز از گروههای آموزشی مربوطه و حراست امکان پذیر خواهد بود.فرماندار قوچان نیز شورای آموزش و پرورش را یکی از شوراهای اثرگذار در حوزه تعلیم و تربیت دانست و گفت: اینگونه جلسات باید در حوزه آموزشی، تربیتی و حتی کنکور هدف گذاری های لازم را انجام داده و ورود جدی نسبت به این مسائل داشته باشد. هادی رجایی نیا افزود: یکی از برنامه های مهم مسئله اوقات فراغت دانش آموزان در ایام تابستان است که بیشتر در اواخر امتحانات برنامه ریزی می شود اما باید به موقع و در زمان مناسب برای همه افراد خانواده در این زمینه برنامه ریزی شود.  قوچان در 137 کیلومتری مشهد مقدس قرار دارد.7501 / 6053            "}