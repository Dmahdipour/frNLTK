{"onTitr":"","titr":" طرح اشتغال زایی بنیاد برکت در مناطق زلزله زده","describe":" کرمانشاه  - ایرنا- رئیس‌ هیات مدیره‌ بنیاد برکت وابسته به ستاد اجرایی فرمان حضرت امام(ره)، یکی از مسائل مغفول مانده در پس از زلزله‌ سال گذشته کرمانشاه را توجه به اشتغال کسانی که ابزار کار و کسب درآمدشان در زلزله از بین رفته بود یا سرپرست خانواده‌شان از کارافتاده یا فوت شده بودند ذکر کرد.", "text":"به گزارش روز سه شنبه ایرنا از بنیاد برکت ، محمود عسکری آزاد با بیان این مطلب افزود: بعد از زلزله‌ آبان ماه سال گذشته در کرمانشاه، دولت، دستگاه‌های حمایتی و مردم برای تأمین نیازهای زلزله ‌زده‌ها اقدام های زیادی انجام دادند که مواردی همچون اسکان موقت و دائم و توزیع اقلام خوراکی و بهداشتی، از جمله‌ این کارها بود اما یکی از مسایلی که مغفول ماند توجه به اشتغال و محل درآمد کسانی بود.وی اظهار داشت: در این زمینه بطور مشخص سازمان یا نهادی ورود پیدا نکرده بود و این دسته از هموطنان طبق قاعده باید مستمری‌ بگیر سازمان‌های حمایتی می‌شدند. از طرفی بنیاد برکت وابسته به ستاد اجرایی فرمان حضرت امام (ره) تجربه‌ موفقی در اشتغال زوده ‌بازده، به ‌ویژه در روستاها و مناطق محروم داشت. بنیاد برکت در این زمینه 2 طرح 'آسمان' «آیین‌نامه‌ سرمایه‌گذاری مردمی و اشتغال‌ نیروی انسانی» و 'آفتاب' «آیین‌ نامه‌ فقرزدایی و توان‌افزایی برکت» را دارد که اکنون در حال اجرا در نقاط مختلف کشور است.رئیس هیات مدیره‌ بنیاد برکت در مورد این طرح‌های اشتغال ‌زایی زودبازده توضیح داد: در طرح آسمان خانواده‌های روستایی شناسایی و سازمان‌ دهی شده، آموزش می‌بینند و تسهیلات در اختیار آن‌ها قرار می‌گیرد. این طرح در واقع با توانمندسازی اقتصادی و اجتماعی روستاییان، مشاغل خانگی در روستاها و مناطق محروم را توسعه می‌دهد. در طرح آفتاب هم از روستاییانی که مشاغل خانگی ایجاد کرده یا توسعه داده‌اند در حوزه‌ بسته ‌بندی، بازاریابی، برندسازی و غیره حمایت می‌شود.عسکری آزاد ادامه داد: از آن ‌جا که این 2 طرح در چند منطقه از کشور اجرا و به نتایج موفقیت‌آمیزی منجر شده بود با دستور رئیس ستاد اجرایی فرمان حضرت امام (ره) قرار شد این طرح‌ها برای پوشش آسیب‌های شغلی به مردم زلزله ‌زده‌ غرب کشور در دستور کار قرار بگیرد. از این نقطه بود که گروه بررسی ما در منطقه تحقیقات خود را آغاز کرد تحقیقاتی که با هدف استخراج آمار خانواده‌هایی که سرپرست ‌شان در زلزله از کار افتاده‌ شده، خانواده‌هایی که سرپرست ‌شان را از دست داده بودند و کسانی که ابزار و لوازم کا4رشان را از دست داده بودند انجام می‌شد.وی با بیان این‌ که با امکانات محلی و همکاری نهادهایی چون کمیته‌ امداد امام خمینی (ره) و بهزیستی منطقه، اقدام به شناسایی این خانواده‌ها کردیم خاطرنشان کرد: از آن‌ جا که پیش از ما به این حیطه ورود نشده بود اطلاعات به شکل متمرکز وجود نداشت. با همکاری نهادهای یادشده در نهایت توانستیم 301 خانواده را در شهرها و روستاهای مختلف استان کرمانشاه شناسایی کنیم و در اولویت اشتغال ‌زایی حمایتی قرار دهیم. از تعداد 301 خانواده‌ شناسایی شده در 126 خانواده، سرپرست خانواده، مرد و در 175 خانواده، سرپرست خانواده زن بود.رئیس هیات مدیره‌ بنیاد برکت گفت: بعد از شناسایی این افراد مشاغلی که آن‌ها می‌توانستند انجام دهند در 21 عنوان تقسیم شد. پرورش دام سبک یا دام سنگین با توجه به بافت روستایی منطقه و مزیت نسبی شغل دام‌داری، فراوانی بیش‌تری داشت و افراد بیش‌تری به آن گرایش داشتند. مشاغل مختلف دیگری همچون آرایشگری، خیاطی، پارچه ‌فروشی، قالی‌بافی و غیره هم در فهرست متقاضیان وجود داشت.عسکری آزاد افزود: پس از دسته‌بندی و تعیین مشاغل، کار تأمین مالی را شروع کردیم. خانواده‌های زلزله ‌زده هیچ توان مالی نداشتند و به همین دلیل برای تأمین مالی، 45 میلیارد ریال کمک بلاعوض اختصاص داده شد. 30 میلیارد ریال از این مبلغ را بنیاد برکت وابسته به ستاد اجرایی فرمان حضرت امام (ره) و 15 میلیارد ریال را هم کمیته‌ امداد تأمین کرد. علاوه بر کمک‌ بلاعوض مبلغ 26 میلیارد ریال هم وام قرض‌الحسنه برای ایجاد و توسعه‌ مشاغل روستایی مورد نظر اختصاص یافت. به این ترتیب به ‌ازای هر شغل 235 میلیون ریال در قالب کمک بلاعوض و تسهیلات قرض‌الحسنه تأمین شد.وی عنوان کرد: بخشی از اعتبار اختصاص داده‌ شده نیز صرف آموزش افراد متقاضی شغل شد. چون کسب‌ و کارهای خانگی آن ‌طور که تصور می‌شود ساده نیست و به آموزش نیاز دارد به عنوان مثال در شغل پرورش دام سبک اصول و استانداردهایی وجود دارد که در صورت رعایت‌شان بازدهی و سوددهی کار تا چند برابر بیش‌تر می‌شود. ما علاوه بر تسهیل‌گرانی که برای آموزش به روستاها و مناطق محروم می‌فرستیم برای هر یک از مشاغل و کسب‌ و کارها جزوه‌ها و متن‌های علمی و کاربردی تهیه کرده‌ایم که با هدف افزایش کیفیت و بازدهی مشاغل اصول و استانداردهای کار را به افراد آموزش می‌دهد.رئیس هیات مدیره‌ بنیاد برکت با تأکید بر این ‌که در برنامه‌ اشتغال‌زایی حمایتی در مناطق زلزله ‌زده‌ استان کرمانشاه تمام مراحل کار به ‌طور دقیق رصد می‌شود بیان کرد: تا به امروز از تعداد 301 خانواده‌ای که تحت حمایت قرار گرفتند، بخش عمده‌ عملیات اجرایی مشاغل آن‌ها به انجام رسیده است. برخی کارهای عمرانی خود را آغاز کرده‌اند، بعضی از افراد هم کارهای اجرایی خود را به اتمام رسانده‌اند. برنامه‌ زمان‌بندی ما این است که تا بهمن ‌ماه سال جاری مشاغل این 301 خانواده به ‌طور کامل ایجاد شده و به درآمدزایی متعارف رسیده باشد.به گفته‌ عسکری آزاد ، اشتغال ‌زایی حمایتی در استان زلزله ‌زده‌ کرمانشاه، می‌تواند به عنوان یک نمونه برای ایجاد و توسعه‌ مشاغل زودبازده در روستاها و مناطق محروم کشور مورد توجه قرار گیرد.وی در این‌ باره بیان کرد: این کار می‌تواند به عنوان الگو توسعه پیدا کند و در مناطق دیگر هم پیاده شود. موضوعی که هم به نفع اقتصاد کشور است و هم می‌تواند در مدیریت و برطرف کردن بسیاری از آسیب‌ها از جمله مهاجرت و محرومیت مؤثر باشد. واقعیت این است که برای باقی ماندن روستاییان در روستاها باید برای آن‌ها منبع درآمد ایجاد کنیم. صرفاً با ساختن راه و مدرسه و فعالیت‌های عمرانی مشابه اگر چه مورد نیاز روستاهاست نمی‌توانیم روستاییان را به ماندن در روستاها متقاعد کنیم.رئیس هیات مدیره‌ بنیاد برکت یادآور شد: در سالیان گذشته در دولت‌های مختلف تسهیلات و کمک‌هایی برای ایجاد مشاغل روستایی داشتیم، اما با توجه به این‌ که چندان روی بحث آموزش کار نشد، هم‌چنین طرح کسب‌ و کار برای مشاغل تهیه نشده بود یا نظارت خوبی نداشتیم، وام‌ها عمدتاً منحرف شده و به نتیجه‌ای که مورد انتظار بود، نرسیدیم.عسکری آزاد ادامه داد: وقتی منابع مالی، بدون نظارت و آموزش در اختیار یک فرد متقاضی در منطقه‌ای محروم قرار گیرد کاری که او آغاز می‌کند به احتمال زیاد با شکست روبه ‌رو می‌شود و فرد محروم به یک فرد محروم بدهکار تبدیل می‌شود که نمونه‌های آن را بعضاً در روستاها و مناطق محروم در سال‌های گذشته داشته‌ایم.وی با تأکید بر این‌که در طرح اشتغال ‌زایی روستایی بنیاد برکت مطلقاً برنامه به این شکل نیست که ما به افراد وام بدهیم و آن‌ها را به حال خود رها کنیم گفت: در این برنامه ابعاد مختلف کار از قبیل آموزش، حمایت و نظارت با همکاری دستگاه‌های محلی به ‌طور کامل اجرا می‌شود. ما تلاش می‌کنیم علاوه بر منابع مالی، متغیرهای دیگر را نیز در نظر بگیریم و همه ‌جانبه از متقاضی حمایت کنیم تا شغل شکل بگیرد و به درآمدزایی برسد و حمایت مالی منحرف نشود.8066            "}