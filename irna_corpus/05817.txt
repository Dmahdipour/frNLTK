{"onTitr":"","titr":" نان در خراسان شمالی 10 درصد گران شد","describe":" بجنورد- ایرنا- مدیرکل صنعت، معدن و تجارت خراسان شمالی گفت: امروز و براساس مصوبه کارگروه آرد و نان استان، قیمت دولتی نان در این استان 10 درصد افزایش یافت.", "text":"یحیی نیکدل روز یکشنبه در گفت و گو با خبرنگار ایرنا اظهار داشت: این افزایش 10 درصدی قیمت از روز دوشنبه (فردا) در نان عرضه شده نانوایی های استان اعمال می شود.وی افزود: اختیار تصمیم گیری در خصوص افزایش قیمت نان تا 10 درصد به استان ها محول شده بود که کارگروه آرد و نان استان  افزایش 10 درصدی آن را به تصویب رساند.نیکدل تصریح کرد: البته درخواست اتحادیه و پیشنهاد کارشناسان افزایش بیش از 10 درصدی قیمت نان بود که این امر باید در سطوح بالاتر و ملی مصوب شود. وی گفت: واحدهای نانوایی از افزایش هزینه های تولید نان از جمله آب، برق و کارگری گلایه مند بودند و امید می رود این میزان افزایش قیمت تا حدی مشکلات آنان را رفع کند. مدیرکل صنعت، معدن و تجارت خراسان شمالی خاطرنشان کرد: برای رند شدن قیمت نان، نانوایی ها می توانند وزن چانه خمیر را افزایش دهند.نیکدل در باره گلایه نانوایان از تاخیر در دریافت آرد گفت: نانوایان اگر در 6 روز نخست هر دهه از ماه، اقدام به خرید آرد کنند مشکلی در تامین این محصول نخواهند داشت.سرپرست اداره تنظیم بازار اداره کل صنعت، معدن و تجارت خراسان شمالی نیز با بیان اینکه قیمت نان از چهار سال پیش افزایشی نداشته، گفت: بر اساس نرخ مصوب قیمت نان بربری ماشینی با وزن 440 گرم به 4500 ریال، نان سنگک با وزن 470 گرم به 6 هزار ریال، تنوری عراقی با وزن 320 گرم به 3500 ریال و لواش با وزن 230 گرم به 2500 ریال افزایش یافته است.احمد پورکاظم افزود: نان تنوری خراسانی با وزن 430 گرم 4500 ریال، نان ماشینی دوار با وزن 315 گرم به 3000 ریال و نان بربری سنتی با وزن 440 گرم به 4500 ریال عرضه می شود. اکنون یکهزار و 290 واحد نانوایی در خراسان شمالی دایر است که یکهزار و 127 واحد از این تعداد یارانه ای و مابقی آزادپز است. ماهیانه بطور میانگین هفت هزار تن آرد بین واحدهای نانوایی یارانه ای این استان توزیع می شود. 7185/5132            "}