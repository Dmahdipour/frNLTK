{"onTitr":" نماینده ولی فقیه در گیلان:    ","titr":" ترویج معرفت دینی در کاهش مشکلات جامعه موثر است","describe":" آستارا - ایرنا - نماینده ولی فقیه در استان گیلان گفت: اگر معرفت و شناخت خدا به معنای حقیقی در جامعه نهادینه شود، مشکلات اجتماعی و اقتصادی نظیر گرانفروشی و احتکار در جامعه برطرف خواهد شد.", "text":"به گزارش خبرنگار ایرنا آیت الله رسول فلاحتی روز چهارشنبه در دیدار با روحانیان اهل سنت و شیعه در حوزه علمیه آستارا افزود: ترویج دین و ارزش های فرهنگی از وظایف اصلی علماست و باید در این راستا از ظرفیت نخبگان و چهره های علمی و اجتماعی استفاده شود.وی بیان کرد: خودسازی و تقوا باید به عنوان شاخص، مورد توجه علما قرار گیرد تا زمینه بیشتر رشد و تعالی فرهنگی، دینی و معرفتی جامعه فراهم شود.حجت الاسلام کاظم حافظ نیا امام جمعه آستارا نیز در این دیدار گفت: علمای این شهرستان با وحدت و همدلی خود، ظرفیت فرهنگی و دینی خوبی ایجاد کرده اند و آئین های ملی، مذهبی و مردمی نظیر نمازهای جمعه و جماعات مساجد با شرکت پرشور مردم برگزار می شود.حجت الاسلام ابراهیم حاتمی رئیس اداره تبلیغات اسلامی آستارا نیز گفت: این شهرستان دارای 92 مسجد است و علاوه بر برپایی نماز جمعه در مرکز شهر، در 12 روستا نیز نماز جمعه به امامت علمای اهل سنت اقامه می شود.حجت الاسلام ناصر صالحی مدیر حوزه علمیه آستارا هم بیان کرد: این مرکز علمی در سال 1368 راه اندازی شد و تعداد طلبه ها از شش نفر در سال 85 به 46 نفر در سال جاری افزایش یافته و بیش از 90 درصد طلبه ها بومی شهرستان هستند.وی افزود: حوزه علمیه آستارا جزو 47 حوزه علمیه شاخص کشور است و امیدواریم با همت مسئولان و خیران، حوزه علمیه خواهران نیز در این شهرستان راه اندازی شود.نماینده ولی فقیه در استان گیلان در بدو ورود به این شهرستان با حضور در گلزار شهدا به مقام آسمانی آنان ادای احترام کرد و نشست با مدیران و مسئولان ادارات و نهادها و بازدید از پایانه مرزی آستارا از برنامه های بعدی اوست.شهرستان آستارا با 91 هزار نفر جمعیت در منتهی الیه غرب استان گیلان و همسایگی جمهوری آذربایجان واقع شده و 17 درصد جمعیت آن اهل سنت است.7105 / 7124/2007            "}