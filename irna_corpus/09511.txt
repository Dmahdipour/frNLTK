{"onTitr":"","titr":" دست پر مجموعه نیاوران در هفته ملی کودک","describe":" تهران- ایرنا- سید رحمت الله رئوف حنان مدیر مجموعه فرهنگی تاریخی نیاوران از برگزاری ویژه برنامه هایی به مناسبت روز جهانی و هفته ملی کودک از تاریخ 16 تا 20 مهر ماه خبر داد.", "text":"به گزارش روز چهارشنبه گروه فرهنگی ایرنا از مجموعه فرهنگی تاریخی نیاوران، طبق روال هر ساله این مجموعه با برگزاری نمایشگاه هایی از آثار موزه ای مرتبط با موضوع کودک و همچنین تدارک برنامه های جانبی از تاریخ 16 تا 20 مهرماه به استقبال روز جهانی و هفته ملی کودک می رود.سید رحمت الله رئوف حنان مدیر مجموعه فرهنگی تاریخی نیاوران با اعلام این خبر گفت: مجموعه نیاوران به عنوان یک مجموعه دوستدار کودک امسال نیز با تدارک برنامه های متنوع برای کودکان و همچنین دوستداران و فعالان حوزه کودک به استقبال این هفته ملی می رود.رئوف حنان در ادامه گفت: موزه های مجموعه نیاوران با تنوع آثار همواره قابلیت برگزاری نمایشگاه های مناسبتی را داشته و این بار نیز کاخ اختصاصی نیاوران با برگزاری نمایشگاه 'یاد کودکی' از مجموعه ای از داشته های خود شامل دفاتر مدرسه، کتاب و برخی نوشت افزار موجود در مخزن موزه رونمایی می کند.او افزود: موزه کتابخانه سلطنتی نیز با دو ویژه برنامه میزبان کودکان خواهد بود و علاوه بر رونمایی از یک جلد نسخه خطی با عنوان 'داستان هایی برای کودکان' از گنجینه این موزه، با نقالی حماسی تابلوی واقعه کربلا توسط یک کودک به معرفی یکی دیگر از آثار خود از زبان کودکان می پردازد.مدیر مجموعه نیاوران از رونمایی اثر دیگری در موزه جهان نما خبر داد و گفت: موزه جهان نما در این هفته اثری از الکساندر کالدر را به نمایش می گذارد و به روایت این اثر به صورت ویژه برای کودکان می پردازد.رئوف حنان ادامه داد: امسال با برنامه ریزی صورت گرفته این مجموعه با همکاری حوزه های فعال در عرصه کودک به تدارک چندین کارگاه آموزشی و نشست تخصصی اقدام کرده و در این راستا نشست 'کودک، موزه و تجربه' با همکاری کمیته ملی ایکوم ایران و نشستی با محوریت «حفاظت از میراث فرهنگی و نقش کودکان در این زمینه» با همکاری انجمن حمایت از کودکان کار در این مجموعه برگزار می شود و در کنار آن نیز نشستی با محوریت «کودک و ادبیات» جهت آشنایی کودکان و والدین با اهمیت جایگاه شاهنامه و تأثیر آن بر زبان فارسی به همراه کارگاه آموزشی شاهنامه خوانی اجرا خواهد شد. مدیر مجموعه فرهنگی تاریخی نیاوران با اشاره به حضور این مجموعه در بخش داوری «جلوه گاه امید» سی و یکمین جشنواره بین المللی فیلم های کودکان و نوجوانان در شهریور ماه امسال افزود: این مجموعه برای نخستین بار به فیلم برگزیده این دوره از جشنواره جایزه ویژه میراث فرهنگی اعطا کرد و در این هفته دو فیلم منتخب این مجموعه به نام های «دوچ» ساخته امیر مشهدی عباس و «لکنت» ساخته محمدرضا حاجی غلامی برای نخستین بار در زمان های تعیین شده اکران خواهند شد. از دیگر برنامه های مجموعه فرهنگی تاریخی نیاوران در این مناسبت برپایی نمایشگاه آثار هنری کودکان با عنوان «روایت های من» با همکاری موزه مجازی بین المللی هنر کودک است که شامل حدود 40 اثر هنری کودکانه بوده که از 16 تا 20 مهر ماه در تالار آبی این مجموعه برگزار می شود.  همچنین نمایشگاهی از دست ساخته های کودکان در پاتوق کودک مجموعه فرهنگی تاریخی نیاوران در هفدهمین جشنواره بین المللی نمایش عروسکی تهران مبارک که در شهریور ماه امسال در محوطه تئاتر شهر برگزار شد با عنوان «من و آثار باستانی» از تاریخ 16 تا 19 مهر ماه در محوطه باز این مجموعه برپا می شود.رئوف حنان گفت: از دیگر برنامه های این مجموعه می توان به برگزاری کمپ «یک روز هیجان انگیز غارنشینی» و «شبیه سازی کاوش باستان شناسی آب و خاک» توسط گروه اجرایی دوره آموزش خلاق باستان شناسی برای کودکان اشاره کرد که با هدف تعامل زندگی روزمره کودکان با میراث فرهنگی طبق زمان بندی مشخص در طول این هفته اجرا خواهد شد.  اجرای ویژه برنامه های دیگری در روز دوشنبه 16 مهر ماه همزمان با روز جهانی کودک از جمله اجرای گروه بین المللی شاهنامه خوانی مهرآفرینان بادرود توسط کودکان و نوجوانان، برگزاری تور راهنمایان کوچک در کاخ اختصاصی نیاوران و موزه خودروهای اختصاصی و همچنین برپایی ایستگاه نقاشی در محوطه این مجموعه تاریخی از دیگر برنامه های این روز جهانی خواهد بود.علاقه مندان برای دیدن از این نمایشگاه ها و حضور در برنامه ها طبق زمان بندی اعلام شده  می توانند از 16 تا 20 مهر ماه 16 به موزه های مجموعه فرهنگی تاریخی نیاوران مراجعه کنند.فراهنگ**3079** 1418            "}