{"onTitr":"","titr":" بیماری های دامی در دام عشایر استان اردبیل کنترل شد","describe":" اردبیل - ایرنا - مدیرکل دامپزشکی استان اردبیل گفت: دامپزشکی نقش موثری در کنترل بیماری ها و انگل های رایج دام های عشایر این استان ایفا کرد.", "text":"به گزارش ایرنا ، صادق صالحی روز چهارشنبه در جلسه کمیسیون اقتصادی ، عمرانی شورای عشایر استان افزود: برخی بیماری های استراتژیک از جمله تب برفکی ، شاربن و هاری بصورت کلی در جامعه عشایری از بین رفته و مسئولیت بیماری های غیر استراتژیک مانند گانگاریا و مبارزه با انگل های خارجی نیز بر عهده بخش خصوصی گذاشته شده است. او اظهارداشت: تب برفکی سال گذشته به عنوان یک بیماری اپیدمی در نقاط عشایری و قشلاقات وجود خارجی نداشت و در سایه تلاش دست اندرکاران بخش دامپزشکی استان شاربن در 10 سال گذشته در استان رخ نداده است.صالحی افزود: پارسال 2 میلیون و 118 هزار دوز واکسن به گوسفندان عشایر در شهرستان های بیله سوار ، پارس آباد و گرمی مغان تزریق و تب برفکی بکلی ریشه کن شد.به گفته او ، در هفته آینده طرح مبارزه با تب برفکی به صورت رایگان توسط این اداره کل اجرا می شود و عشایر زحمتکش استان نگرانی از این بیماری های واگیر نداشته باشند. وی گفت: در سال گذشته 227 هزار راس گاو عشایر در استان مایه کوبی شد و در طول سال بیش از 1.5 میلیون واحد دامی از عشایر استان حداقل 5 بار مورد بازدید کادر فنی این اداره کل قرار می گیرد و بیماری ها و انگل های مربوط به این دام ها تحت نظارت و کنترل قرار دارد. مدیرکل عشایر استان اردبیل نیز در این جلسه گفت: عشایر استان سالانه 10 هزار و 500 تن گوشت قرمز تولید می کنند که یک سوم میزان تولید گوشت قرمز استان است.معرفت آذری افزود: هر چادر عشایر یک کارگاه تولید لبنیات محصول می شود به گونه ای که این قشر زحمتکش هر سال بیش از 43 هزار تن شیر خام با چربی بالا و با کیفیت تولید می کنند. تعداد خانوار عشایری استان اردبیل که در بخش کشاورزی فعال هستند 12 هزار و 800 خانوار را شامل می شود که با مدیریت 1.5 میلیون واحد دامی نقش بسیار موثری در تامین مایحتاج کشور به لبنیات ، گوشت قرمز و پشم دارند. عشایر استان اردبیل علاوه بر دامپروری به زراعت و باغبانی و صنایع دستی نیز مشغول هستند، میزان تولید محصولات سردرختی توسط عشایر هشت هزار و 100 تن می باشد ، عشایر 91 هزار تن محصول زراعی و 23 هزار متر مربع صنایع دستی تولید می کنند. 6018            "}