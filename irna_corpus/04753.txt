{"onTitr":" رییس کمیته تعیین وضعیت فدراسیون فوتبال؛    ","titr":" قرارداد ترابی و تراکتورسازی معتبر نبود","describe":" تهران- ایرنا- رییس کمیته تعیین وضعیت فدراسیون فوتبال گفت: شکایت باشگاه تراکتورسازی تبریز از مهدی ترابی رد و قرارداد امضا شده نیز معتبر دانسته نشد.", "text":"وثوق احمدی روز دوشنبه در گفت و گو با خبرنگار ایرنا در خصوص اعلام رای پرونده مهدی ترابی و باشگاه تراکتورسازی تبریز اظهار داشت: باشگاه تراکتورسازی طی شکایتی به کمیته تعیین وضعیت اعلام کرده بود تا پایان سال 1399 با مهدی ترابی قرارداد دارد و خواستار حضور این بازیکن در باشگاه خود شده بود. وی افزود: بعد از این شکایت پرونده را به صورت دقیق بررسی کردیم و این قرارداد بنا به چند دلیل معتبر شناخته نشد. در ابتدا باید اعلام کنم این قرارداد خارج از پنجره ثبت شده بود و همچنین در قرارداد بندی وجود داشت که اعتبار آن را مهر باشگاه دانسته بود که مهر هم در آن نبود. رییس کمیته تعیین وضعیت فدراسیون فوتبال گفت: یکی دیگر از بندهای قرارداد این بود که رسمیت آن مشروط به سرباز بودن ترابی است که این بازیکن بعد از امضای آن در دانشگاه ثبت نام کرده و دیگر سرباز محسوب نمی شود. همچنین طبق بخشنامه جدید سازمان نظام وظیفه بازیکنان ملی پوش تا 30 سالگی و بازیکنان شاغل در لیگ برتر تا 28 سالگی معاف هستند. احمدی در رابطه با استعفای خود از ریاست کمیته تعیین وضعیت فدراسیون فوتبال اظهار داشت: شرایط کار من بسیار سخت شده و طبق صحبتی که هفته گذشته با مهدی تاج رئیس فدراسیون فوتبال داشتم منتظرم تا او در این خصوص به جمع بندی لازم برسد.وی افزود: شرایط کاری شخصی من به شکلی است که با توجه به حجم بالای پرونده های کمیته تعیین وضعیت نمی توانم تمام وقت در فدراسیون فوتبال فعالیت کنم و بهتر است از فردی بهره برده شود که بتواند زمان بیشتری برای این فدراسیون بگذارد. ورزشی **9118**1597            "}