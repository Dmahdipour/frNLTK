{"onTitr":" معاون استاندار خراسان جنوبی:    ","titr":" عرضه و تقاضا در بازار به حالت طبیعی نزدیک شد","describe":" بیرجند - ایرنا - معاون هماهنگی امور اقتصادی و توسعه منابع استاندار خراسان جنوبی گفت: عرضه و تقاضای کالاها در گروه های مختلف به میزان طبیعی و نرمال خود نزدیک شده است.", "text":"مشیرالحق عابدی روز یکشنبه در گفت و گو با خبرنگار ایرنا افزود: اخیرا تقاضای مردم برای خرید برخی کالاها به صورت غیرمنطقی و بیشتر از نیاز واقعی افزایش یافته بود که با تامین و عرضه این کالاها و همچنین کاهش نرخ ارز در روزهای اخیر قیمت ها کاهش یافته و تقاضا نیز متعادل تر شده است.وی تاکید کرد: مردم در این شرایط باید به میزان نیاز واقعی و مصرف خود خرید کنند تا تقاضای زیاد برخی کالاها، موجب کمبود و افزایش قیمت نشود.معاون استاندار خراسان جنوبی گفت: پس از سقوط قیمت دلار از عصر روز دوشنبه نهم مهر ماه امسال همچنان قیمت دلار رو به کاهش بوده و قیمت سکه و طلا نیز به تبع قیمت دلار، کاهش یافته است.وی اظهار داشت: براساس بررسی های صورت گرفته وضعیت کلی بازار به حالت عادی بازگشته و مشکل تامین گروه های کالایی عادی خواهد بود که در همین ارتباط به علت کمبود روغن نباتی در بازار، شرکت های پخش آمادگی خود را برای عرضه 500 تن روغن نباتی اعلام کرده اند.عابدی با بیان اینکه عرضه انواع کالاهای اساسی بدون توقف و محدودیت در حال انجام است گفت: با پیگیری و هماهنگی های انجام شده در حال حاضر مشکلی برای تامین و حمل فرآورده های نفتی به استان وجود ندارد.  وی افزود: پیگیری ها و اقدامات متعدد برای رفع مشکلات و انجام درخواست های رانندگان ناوگان حمل و نقل سنگین کالا انجام شده و سایر مسایل و موضوعات نیز در دست پیگیری و اقدام است.معاون هماهنگی امور اقتصادی و توسعه منابع استاندار خراسان جنوبی گفت: درخصوص تامین لاستیک موردنیاز رانندگان نیز اقدامات موثر و خوبی انجام شده و در حد امکان، لاستیک مورد تقاضای ناوگان حمل و نقل سنگین تامین و رفع نیاز رانندگان در حال پیگیری است.وی بیان کرد: رانندگان ناوگان حمل و نقل عمومی کالا و مسافر در استان اخیرا تحصن نداشته اند اما با توجه به وجود برخی مشکلات، اعتراضاتی در این خصوص وجود داشته و اعلام نموده اند ولی با توجه به برخی مسایل و مشکلات موجود اعلام کردند که ادامه کار برای آنها توجیه و صرفه اقتصادی ندارد. وی گفت: در این خصوص نشست هایی با برخی کامیون داران و تشکل های آنها برگزار و از آنها خواسته شد همکاری لازم را برای حمل و نقل کالا به ویژه سوخت، گندم و سایر کالاهای اساسی به عمل آورند و در حال حاضر نیز مشکل خاصی در این خصوص وجود ندارد.عابدی تصریح کرد: برای حمل و تامین نهاده های دام و طیور، مشکل حمل از مبادی نیمه شمالی کشور از روز گذشته تا حدودی مرتفع شده است اما حمل از بنادر همچنان با برخی مشکلات مواجه بود که پیگیری و اقدام لازم برای حمل این نهاده های در حال انجام است.  وی گفت: نیروهای نظارتی به شدت با گرانفروشی، احتکار و سایر تخلف ها برای جلوگیری از التهاب اقتصادی برخورد می کنند و این روند با جدیت در استان دنبال خواهد شد.معاون هماهنگی امور اقتصادی و توسعه منابع استاندار خراسان جنوبی با بیان اینکه یکی از وظایف مسئولان کنترل و نظارت لازم بر قیمت هاست افزود: بدون شک نظارت درست تاثیر بسزایی در تنظیم بازار و کنترل فضای عمومی جامعه ایفا خواهد کرد.3215*3028            "}