{"onTitr":" جانشین فرمانده انتظامی قم:    ","titr":" توان عملیاتی پلیس قم رشد چشمگیری داشته است","describe":" قم - ایرنا - جانشین فرمانده انتظامی قم با تاکید بر این که پلیس بر تحرکات امنیتی و ناهنجاری های اجتماعی اشراف بسیار خوبی دارد گفت: شاخص های پلیس استان از نظر اشراف اطلاعاتی، آمادگی و توان عملیاتی نسبت به سال گذشته رشد چشمگیری داشته است.", "text":"به گزارش ایرنا، سرهنگ صیاد درویشی در سخنرانی پیش از خطبه های نماز جمعه این هفته قم در مصلای قدس این شهر، بر آمادگی نیروهای پلیس در مقابل جنگ اقتصادی و روانی دشمن تاکید کرد و افزود: با قاطعیت اعلام می کنیم که پلیس با تمام توان و تا پای جان برای برخورد با ناآرامی ها و ناهنجاری ها از هیچ تلاشی فروگذار نخواهد کرد.وی امنیت پایدار را نیازمند مقوله های امنیت ساز دانست و گفت: ایجاد امنیت پایدار نیازمند حمایت و مشارکت همه خانواده ها و قشرهای مختلف جامعه است.درویشی، هدف نهایی پلیس قم را استقرار نظم و امنیت در سراسر استان دانست و گفت: هفته ناجا فرصتی برای بازنگری و بازیابی در عملکرد و بیان اقدام های نیروی انتظامی به مردم و همشهریان است.جانشین فرمانده انتظامی قم، ایجاد رضایتمندی مردم از عملکرد پلیس را از جمله مهمترین ملاک های سنجش ارزیابی پلیس در کشور برشمرد و با تاکید بر این که رضایتمندی مردم از عملکرد پلیس قم همواره از متوسط کشور بیشتر بوده است، گفت: پلیس قم به عنوان یک پلیس اخلاق مدار برای پیشگیری از ناهنجاری های اخلاقی، رویکرد فرهنگی و اجتماعی را در دستور کار خود دارد.درویشی با بیان این که در سال گذشته از 6 هزار و 896 پرونده ارجاع شده به مراکز مشاوره پلیس، 83 درصد منجربه صلح و سازش شد افزود: حجم ماموریت های پلیس قم به دلیل شرایط خاص استان، بیشتر از نقاط دیگر کشور است، به گونه ای که کارکنان نیروی انتظامی قم بیش از وظایف تعریف شده با ایثارگری برای تامین نظم، امنیت و خدمت به مردم وارد میدان شده اند.وی گفت: در سال گذشته 997 هزار و 36 تماس با سامانه 110 پلیس برقرار که از این تعداد 444 هزار و 573 تماس منجربه به اعزام ماموران پلیس شد.وی با بیان این که پلیس در جمهوری اسلامی تمرکز ویژه ای بر صحت عملکرد خود دارد گفت: قم در صحت عملکردی جزو استان های برتر کشور است.وی با بیان این که علاوه بر پیشگیری از سرقت، در دستگیری سارقان و کشف اموال مسروقه در یک سال گذشته شاهد رشد عملکرد پلیس قم هستیم گفت: در سال 96، ارزش کالاهای مسروقه کشف شده، 768 میلیارد ریال بود، ضمن این که در این سال شاهد رشد 20 درصدی کشف اموال سرقتی هستیم.درویشی با اشاره به اقدام های پلیس قم در حوزه مبارزه با مواد مخدر اظهار داشت: پلیس قم در سال گذشته بیش از هفت تن انواع مواد مخدر کشف کرد که این آمار نسبت به سال 95 رشد 14 درصدی داشته است، ضمن این که در سال 96 شاهد رشد 15 درصدی دستگیری قاچاقچیان در استان هستیم.وی با اشاره به اجرای 200 طرح پاکسازی محله ها برای برخورد با خرده فروشان مواد مخدر افزود: دستگیری خرده فروشان مواد مخدر در سال گذشته نسبت به سال 95، رشد 24 درصدی داشته است.درویشی، افزایش 76 درصدی کشف جرائم فضای مجازی، کاهش هفت درصدی جرائم و رشد 21 درصدی دستگیری اراذل و اوباش را از دیگر عملکردهای پلیس در سال 96 نسبت به سال 95 عنوان کرد و اظهار داشت: در سال گذشته 165 میلیارد ریال کالای قاچاق در قم کشف شد که رشد 21 درصدی را نشان می دهد.جانشین فرمانده انتظامی قم، لوازم خانگی، لوازم ضد فرهنگی و لوازم آرایشی را بیشترین کالاهای قاچاق کشف شده در قم در سال 96 اعلام کرد.درویشی همچنین با اشاره به شناسایی 79 نقطه حادثه خیر در محورهای مواصلاتی و 17 نقطه در داخل شهر قم گفت: اصلاح این نقاط، نیازمند همکاری بیشتر و اقدام های جهادی است تا شاهد کاهش تلفات جاده ای و شهری باشیم.وی با تاکید بر این که 65 درصد از تصادف های فوتی شهر قم مربوط به موتورسواران است گفت: بر اساس تحقیقات انجام شده گروه هایی که دارای رفتار ترافیکی مناسب و مقید به رعایت انضباط ترافیکی در این شهر هستند، آمار تصادف های آنها نزدیک به صفر است.جانشین فرمانده انتظامی قم، برخورد با مفاسد اجتماعی را از جمله اولویت های پلیس این استان دانست و گفت: با اقدام های صورت گرفته شاهد کاهش 40 درصدی مفاسد اجتماعی در قم طی پنج سال گذشته هستیم.هفته ناجا از روز سیزدهم مهرماه جاری آغاز می شود و تا نوزدهم مهرماه ادامه دارد، «پلیس مقتدر، امین مردم» به عنوان شعار هفته ناجا در سال جاری انتخاب شده است. بیش از 70 برنامه اجتماعی، فرهنگی، انتظامی، ترافیکی و غیره طی این هفته در استان اجرا می شود.7404/ 1175            "}