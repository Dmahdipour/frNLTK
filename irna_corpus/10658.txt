{"onTitr":"","titr":" تور جهانی والیبال فرصت معرفی جاذبه های گردشگری گلستان","describe":" گرگان - ایرنا- میزبانی شهرستان بندرترکمن از تور تک ستاره جهانی والیبال ساحلی فرصت طلایی و مناسب رونق بخشیدن بیشتر به توریسم و معرفی جاذبه های گردشگری و صنایع دستی منحصر بفرد این شهرستان واقع در غرب استان گلستان است.", "text":"به گزارش ایرنا، میزبانی رقابت های ورزشی ملی و بین المللی در شهرستان ها علاوه بر توسعه ورزش و همچنین تلاش بیشتر مسوولان برای فراهم کردن زیرساخت های ورزشی و تکمیل طرح های نیمه تمام استان ها فرصت معرفی ظرفیت ها و پتانسیل هایی مانند توریسم و گردشگری را هم در اختیار میزبان قرار می دهد.تمرکززدایی از برگزاری رقابت های ورزشی در تهران و واگذاری آن به شهرهای کوچک و بزرگ دور از پایتخت، فرصت مغتنم رونق بخشیدن به ورزش، افزایش شور و نشاط جوانان و بهره گیری از فرصت حضور ورزشکاران و تماشاگران برای کسب درآمد از ظرفیت های منطقه است.شهرستان بندرترکمن از روز چهارشنبه 11 مهر، میزبان یک رویداد جهانی ورزشی در رشته والیبال است که این مسابقات، موقعیت معرفی مناسب هر چه بیشتر این منطقه در بخش های گوناگون است.گلستان و به طور ویژه شهرستان بندرترکمن مهد والیبال ساحلی است و والیبالیست های متعددی از این شهر مانند پرویزفرخی، بهمن قلیپور، وحید نیکوفر و برادران یمرلی از گذشته تا امروز  مدال های رنگارنگ مسابقات جهانی، بین المللی و منطقه ای را به دست آورده اند.فرماندار شهرستان بندرترکمن گفت: برگزاری رقابت های جهانی والیبال ساحلی افتخار تاریخی برای مردم این شهرستان است که می تواند در توسعه ورزش و گردشگری بندرترکمن نقش آفرینی کند.الیاس هیوه چی اظهار داشت: هدف از پذیرش این میزبانی علاوه بر ابعاد ورزشی، معرفی فرهنگ بومی منطقه به میهمانان و ورزشکاران ایرانی و غیر ایرانی است.وی افزود: تلاش می کنیم علاوه بر استفاده از همه ظرفیت های شهرستان از توان بخش خصوصی برای برگزاری هر چه مطلوب تر این رویداد و دیگر مسابقات ورزشی استفاده کنیم . پرویز فرخی یکی از پر افتخارترین بازیکنان والیبال ساحل ایران به برگزاری این مسابقات در بندرترکمن اشاره کرد و گفت: میزبانی مسابقات ورزشی در سطح بین المللی با حضور تیم های مختلف خارجی، شور و نشاط فراوانی در جامعه و به خصوص نسل جوان ایجاد می کند و می تواند تبلیغ خوبی برای جذب گردشگران به منطقه باشد.این ورزشکار باسابقه گلستانی بیان کرد: کشورها در میزبانی مسابقات ورزشی از جاذبه های شهر میزبان برای طراحی پوستر و لوگوی مسابقات استفاده می کنند که این فرصت موجب برندسازی شده و زمینه معرفی بهتر و گسترده تر پتانسیل های منطقه را فراهم خواهد کرد.رییس اداره میراث فرهنگی صنایع دستی و گردشگری بندرترکمن هم در گفت و گو با خبرنگار ایرنا اظهار داشت: نمایشگاه صنایع دستی و سوغاتی های این شهرستان در محل برگزاری مسابقات جهانی والیبال برپا خواهد شد .محمد نصیری اظهار داشت: علاوه بر آن مراسم آیینی ذکر خنجر اجرا و سوغات و آداب و رسوم ترکمن ها توسط گروه های هنری شهرستان به ورزشکاران و میهمانان معرفی خواهد شد.وی میزبانی از این مسابقات را فرصتی بی نظیر برای معرفی صنایع دستی منطقه همچون قالی، قالیچه و پشتی ترکمنی، سوزن دوی، زیورآلات و نمدمالی دانست.بندرترکمن نگین گردشگری گلستان به عنوان یکی از شهرهای ساحلی استان و با جاذبه های دیدنی همچون تنها جزیره ایرانی دریای خزر (آشوراده)، بازارچه ساحلی و صنایع دستی زیبا در غرب استان گلستان واقع است. این شهرستان ساحلی با فاصله 40 کیلومتری از گرگان حدود 80 هزار نفر جمعیت دارد که بیشتر آنان از هموطنان ترکمن هستند.از مناطق گردشگری و تاریخی شهرستان ترکمن می توان به آشوراده، ساحل، بازارچه ساحلی، بازار ماهی، میدان سوارکاری، پادگان روس ها، زیارتگاه بهاءالدین نقشبندی و آرامگاه آق امام اشاره کرد.از مهمترین دیدنی های استان گلستان و بویژه بندرترکمن، جزیره آشوراده به عنوان تنها جزیره ایرانی دریای خزر است که در حدود 2 کیلومتری ساحل بندرترکمن، از شمال به دریای خزر، از شرق به تنگه ای باریک موسوم به تنگه چپق اوغلی و از غرب به کانال طبیعی خزینی و ادامه شبه جزیره میانکاله و از جنوب به خلیج گرگان منتهی می شود.وجود مجتمع فرآوری خاویار و تاسیسات ماهیان خاویاری، پادگان قدیمی روس ها، مزرعه پرورش ماهی خاویاری در داخل قفس و در داخل آب خلیج گرگان، چشم اندازهای بی نظیر کوه و دریا، حیات وحش منحصر بفرد و محیط پیرامون آشوراده نیز از جذابیت های این جزیره ایرانی خزر است. یکی دیگر از جاذبه ها و مناطق گردشگری و خرید در بندرترکمن بازار ماهی این شهرستان است که از قدمتی حدود 30 سال برخوردار وبا 45 غرفه، روزانه پذیرای مشتریان زیادی از نقاط مختلف است.در گذشته این بازار تنها در فصل صید رونق داشت، اما هم اینک با وجود استخرهای پرورش ماهی در استان، در همه فصول پررونق و پرتردد است.به گفته دبیر هیات والیبال استان گلستان مسابقات جهانی تور تک ستاره والیبال ساحلی بندرترکمن از یازدهم مهرماه به مدت 3 روز و با حضور 13 تیم از کشورهای جمهوری چک، ساحل عاج، قزاقستان، تایلند، عمان و ایران برگزار می‌شود. در این دوره از مسابقات جمهوری چک با یک تیم، ساحل عاج با یک تیم، قزاقستان با یک تیم، تایلند با 2 تیم و ایران با 8 تیم شرکت خواهند کرد. 7333/3091/1860            "}