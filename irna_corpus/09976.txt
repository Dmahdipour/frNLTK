{"onTitr":"","titr":" یکهزار تخت بیمارستانی جدید در استان مرکزی نیاز است","describe":" اراک - ایرنا - استاندار مرکزی گفت: یکهزار تخت بیمارستانی برای ارایه  خدمات بهینه درمانی و بستری به مردم این استان نیاز است.", "text":"به گزارش ایرنا، سید«علی آقازاده» روز چهارشنبه در حاشیه بازدید از روند ساخت بیمارستان ولیعصر(عج) اراک که با حضور مدیرعامل بانک ملت کشور و جمعی از مقامات وزارت بهداشت و درمان انجام شد، افزود: میانگین سرانه تخت بیمارستانی در این استان نسبت به شاخص کشوری کمتر است و باید کمبود تخت درمانی نسبت به جمعیت هر چه زودتر جبران شود.وی ادامه داد: بهره برداری از بیمارستان ولیعصر اراک (عج)نقش مهمی در بهبود کیفی خدمات پزشکی و بهداشتی و تامین تخت های بیمارستانی استان مرکزی دارد.استاندار مرکزی یاد آور شد: برای ساخت این مرکز درمانی مادر تخصصی استان مرکزی با پیشرفت فیزیکی 65 درصد تاکنون  600 میلیارد ریال اعتبار صرف شده و برای تکمیل و تجهیز آن به یکهزار میلیارد ریال منابع مالی دیگر نیاز است.آقازاده گفت: عملیات اجرایی بیمارستان حضرت ولیعصر (عج) اراک با ظرفیت ٥٢٠ تخت از سال 83  آغاز شده  و پیش بینی می شود با تأمین اعتبار لازم در پایان نیمه نخست سال آینده به بهره برداری برسد.مدیرعامل بانک ملت نیز در این نشست گفت: بانک ملت در شبکه بانکی کشور بالاترین مصارف و تسهیلات پرداختی را دارد که این مهم نشان از اعتماد و توجه مردم به این مجموعه است.«محمد بیگدلی» افزود: بانک ملت به دلیل نقدینگی بالا در شمار قابل ملاحظه ای از طرح های بزرگ نفتی و پتروشیمی کشور همراهی دارد و حضور در فعالیت های حرفه ای افزایش اعتماد عمومی مردم و افزایش نقدینگی این بانک را به همراه داشته است.وی ادامه داد: هفت هزار و 400 میلیارد ریال در سال جاری توسط بانک ملت به واحدهای صنعتی، تولیدی و مردم استان مرکزی پرداخت شده است و سرعت در پرداخت این تسهیلات برای جلوگیری از کاهش تولید و اشتغال در نیمه دوم سال در دستور کار این بانک قرار دارد.مدیرعامل بانک ملت خاطرنشان کرد: مصوبه پرداخت تسهیلات به بیمارستان ولیعصر اراک (عج)در این بانک مصوب شده است و پیش بینی می شود با انجام مراحل اداری آن در استان مرکزی ظرف مدت 10 روز آینده در اختیار متولیان این طرح سلامت قرار گیرد.استان مرکزی با یک میلیون و 414 هزار نفر جمعیت با 12 شهرستان دارای 20 بیمارستان فعال با یکهزار و 945 تخت مصوب و 750 تخت فعال در قالب 85 بخش درمانی است.1955/6013/            "}