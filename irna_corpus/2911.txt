{"onTitr":"","titr":" 9 کوره زغال در جنگل های آستارا تخریب شد","describe":" آستارا - ایرنا - سرپرست اداره منابع طبیعی و آبخیزداری آستارا از تخریب 9 کوره غیرمجاز زغال در ارتفاعات جنگلی این شهرستان، به منظور جلوگیری از سوزاندن درختان خبر داد.", "text":"نسرین غزنوی عصر سه شنبه به خبرنگار ایرنا گفت: ماموران منابع طبیعی آستارا امروز با انجام این عملیات حفاظتی دشوار در ارتفاعات گلین داشی در نزدیکی استان اردبیل، یک متخلف را شناسایی و به مراجع قضایی معرفی کردند و تلاش برای شناسایی متخلفان دیگر ادامه دارد.وی با اشاره به این که صاحبان کوره های زغال در ارتفاعات آستارا غیر بومی هستند یاداور شد: تیرماه امسال، 19 کوره در این شهرستان تخریب شده بود.وی خاطرنشان کرد: جنگل در تولید اکسیژن نقش مهمی دارد و متخلفان با سوزاندن درختان، به محیط زیست لطمه وارد می کنند. وسعت اراضی ملی آستارا 40 هزار هکتار است و 32 هزار هکتار آن را گونه های جنگلی بلوط ، راش، توسکا، ممرز، نمدار، ملج، لیلکی، انجیلی، آزاد، افرا، گردو، شیردار، گیلاس وحشی، فندق، شمشاد جنگلی و ون در برگرفته است. ** یک قطعه سارگپه به طبیعت آستارا بازگردانده شدرئیس اداره حفاظت محیط زیست آستارا روز سه شنبه به خبرنگار ایرنا گفت: سارگپه مصدوم که توسط یک شهروند دوستدار طبیعت در محدوده شهر کشف و به اورژانس حیات وحش تحویل شده بود، بعد از یک هفته مداوا، امروز در طبیعت رها شد. محمدرضا روشنی با اشاره به اینکه امسال 10 قطعه پرنده مصدوم پس از مداوا به طبیعت آستارا بازگردانده شده است، افزود: سارگپه پرنده‌ای شکاری و کوچک‌تر از عقاب است و سری کوچک و گرد، بال‌های پهن و دم کوتاه دارد و بر روی درختان بلند و صخره ها لانه می سازد.  شهرستان آستارا با 91 هزار نفر جمعیت در منتهی الیه غرب مرکز استان گیلان و نوار مرزی جمهوری آذربایجان واقع شده و طبیعت آن از گونه های متنوع پرندگان برخوردار است. 7105 / 7124 /6030            "}