{"onTitr":"","titr":" محصول پسته در سیرجان کاهش 90 درصدی دارد","describe":" کرمان - ایرنا - مدیر جهاد کشاورزی سیرجان با اشاره به روزهای پایانی برداشت پسته در این شهرستان گفت: محصول پسته امسال در سیرجان کاهش 90 درصدی دارد.", "text":"اکبر محمود آبادی روز دوشنبه در گفت و گو با خبرنگار ایرنا افزود: کاهش برداشت محصول پسته 2 هزار میلیارد تومان به کشاورزان سیرجان خسارت وارد کرد.وی با بیان اینکه سال گذشته 22 هزار کشاورز سیرجانی بیش از 35 هزار تن پسته برداشت و بیش از هزار و 200 میلیارد تومان درآمد کسب کردند اظهار داشت: امسال از 43 هزار هکتار باغ پسته کمتر از 2 هزار و 600 تن پسته برداشت شده است.مدیر جهاد کشاورزی سیرجان تصریح کرد: نوسانات دمایی سال زراعی جاری و اختلافات دمایی شب و روز، جوانه های زایشی پسته را خشکاند.وی گفت: 40 میلیارد تومان تسهیلات کم بهره به 560 کشاورز این شهرستان به منظور جبران درصدی از خسارات پرداخت شد.محمودآبادی افزود: هر ساله بیش از 750 هزار کارگر در امر برداشت محصول پسته در سیرجان مشارکت می کردند در حالی که این آمار در سال جاری به کمتر از 40 هزار نفر روز رسیده است.3029/7435            "}