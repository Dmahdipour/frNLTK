{"onTitr":" یک عضو شورای شهر اهواز :    ","titr":" اجراییات شهرداری اهواز درجمع آوری وانت بارها اهتمامی ندارد","describe":" اهواز-ایرنا- یک عضو شورای شهر اهواز گفت: هزینه بالایی از بیت المال صرف امور اجراییات شهرداری می شود اما با این وجود شاهد هیچ تغییری در جمع آوری دستفروشان و وانت بارهای مرکز و ورودی های شهر نیستیم و اجراییات اهتمامی برای حل این مشکلات ندارد.", "text":"به گزارش ایرنا سید ناصر موسوی نژاد دوشنبه در پنجاه و یکمین نشست علنی شورای شهر در تذکراتی به شهرداری اهواز افزود: وانت بارها و دستفروشان خود دارای مشکلات بسیاری هستند و باید با احداث بازارچه هایی این نابسامانی ها را رفع کرد. وی به نوع استخدام برخی افراد در شهرداری نیز انتقاد کرد و یادآور شد: به طور نمونه در لیست اسامی استخدام شده نام تعدادی بانو برای نظافت خیابان ها دیده می شود و یا نام یک نابینا برای انجام امور خدمات شهری، زمانی هم که به اینگونه استخدام ها اعتراض می شود توجیه می کنند که این افراد در دوره پیش حتی بدون حضور در سرکار حقوق دریافت می کردند.موسوی نژاد یادآور شد: شهردار اهواز از زمان فعالیت تاکنون چهار بار درخواست استعفا داده است که همین امر سبب ایجاد نوعی التهاب روانی در شهرداری و حتی شهر شده است.وی ادامه داد: طبق قانون منازل مسکونی شهرداری چهار سال باید در اختیار هرکدام از کارکنان متقاضی باشد اما درحال حاضر تعدادی از مسئولان شهرداری، کارکنان مناطق و حتی مدیرانی خارج از سازمان بیش از 2 دهه در این منازل سکونت کرده اند که در این خصوص هیات واگذاری منازل و شهرداری باید پاسخگو باشند.عضو شورای شهر اهواز با اشاره به کمبود امکانات و تجهیزات در سازمان آتش نشانی شهرداری اهواز اظهار داشت: بلندترین برج اهواز 95 متر ارتفاع دارد درحالی که ارتفاع بلندترین پله سازمان آتش نشانی 32 متر است و اگر حادثه ای رخ دهد لطمان جبران ناپذیری برجای می گذارد.وی در بخشی دیگر از سخنان خود به مجوزهای ساخت برخی ساختمان های سطح شهر اشاره و تصریح کرد: در شهر ساختمان هایی بلندتر از حدمجاز و یا برخلاف کاربری مشخص شده ساخته می شوند و شهرداری باید بر این مساله نظارت داشته باشد.وی ادامه داد: شهرداری اهواز توان پرداخت مطالبات کارکنان در بخش های مختلف را ندارد، این درحالیست که شرکت ها و ادارات حدود 80 میلیارد ریال بدهی به شهرداری دارند.ناصری نزاد خاطر نشان کرد: مدیران شهرداری پس از عزل از سمت تا مدت ها بلاتکلیف هستند و قسمت مشخصی برای ادامه خدمت آنها تعیین نمی شود اما با این وجود حقوق خود را کامل دریافت می کنند که شهردار باید برای این نابسامانی چاره ای بیندیشد.وی افزود: در بودجه سال 97، حدود 20 محله به شهر اهواز افزود و مطابق با آن کارگر و امکانات جهت انجام امور خدمات شهری در این محلات تامین شد اما برخی از نیروهای پیمانکاری استخدام شده برای انجام امور خدماتی در کارهای ستادی و مدیریتی گماشته شده اند.این عضو شورای شهر با اشاره به اینکه تنها در یک منطقه از شهر اهواز 111 نیروی خدماتی در بخش های دیگر فعالیت می کنند گفت: متراژ استاندارد برای نظافت خیابان ها توسط کارگران شهرداری چهار هزار متر است اما در منطقه 6 اهواز کارگران بین هفت الی هشت هزار متر را نظافت می کنند.وی گفت: کیوسک های سطح شهر عموما در اختیار افراد غیر بومی است و قرار بود شهرداری نسبت به ساماندهی آنها و جانمایی عادلانه  میان متقاضیان اقدام کند اما تاکنون ترتیب اثر نشده است.بنابراین گزارش، در پنجاه و یکمین نشست علنی شورای شهر دستور کارهای اصلاح ردیف بودجه مصوب سال 97 جهت پروژه احداث جاده دستسری علی آباد، اصلاح ردیف های بودجه مصوب سال 97 جهت تکمیل پروژه احداث پارکینگ ورزشگاه فولاد خوزستان و بودجه سال 97 سازمان آرامستانها با اکثریت آرا به تصویب رسیدند.9887/6002            "}