{"onTitr":" حزب توسعه ملی:    ","titr":" دولت در برابر پیشنهادهای خیرخواهانه انعطاف نشان دهد","describe":" تهران - ایرنا - حزب توسعه ملی با اشاره به ضرورت برنامه ریزی و اهتمام ویژه برای ساماندهی شرایط داخلی کشور تاکید کرد: دولت انعطاف لازم را در برابر پیشنهادات مناسب و خیرخواهانه از خود نشان و در صورت نیاز ایجاد تغییرات در سیاست ها و مجریان امور را در دستور کار قرار دهد.", "text":"به گزارش گروه سیاسی ایرنا، حزب توسعه ملی در بیانیه ای که رونوشت آن روز پنجشنبه در اختیار ایرنا قرار گرفت، راهکار بهره برداری از شرایط کنونی را تدبیر دانسته و افزوده است: یکی از عوامل مهمی که می ‌تواند امکان بهره برداری کامل و موثر از شرایط جهانی ایجاد شده را فراهم کند، تدبیر صحیح امور جاری کشور، بویژه مواردی است که به آسایش و رفاه و زندگی روزمره مردم مربوط می‌شود. این تشکل سیاسی معتقد است آرایش جهانی شکل گرفته در موضوع اعمال فشارهای آمریکا بر ایران، فرصتی مغتنم، کم سابقه و تاریخی برای کشور و ملت به وجود آورده است که می‌تواند زمینه برون رفت از مشکلات و مخاطرات کنونی را فراهم آورده و فراتر از آن، پایه‌گذار راه و منطقی صحیح در پیشبرد امور کشور برای تامین منافع ملی ، عزت و اقتدار کشور و ملت باشد.حزب توسعه ملی تاکید کرد: هر حرکتی، از جانب هر شخص، جریان و نهادی و با هر نیت و قصدی را که انجام و منجر به برهم خوردن توازن کنونی شکل گرفته به نفع جمهوری اسلامی ایران و به زیان آمریکا و متحدانش شود، اقدامی ضدملی و ضد مردمی دانسته که مرتکبین آن خواسته یا ناخواسته در مسیر جفا به کشور و ملت قرار گرفته‌اند. این تشکل سیاسی همچنین سخنرانی رییس جمهوری در مجمع عمومی سازمان ملل را دقیق، حقوقی و عزتمندانه با پشتوانه تصمیم صحیح و استراتژیک باقی ماندن در برجام و ایفای کامل تعهدات مندرج درآن، منشوری تمام نما از پایبندی دولت ایران به مناسبات بین المللی و تعهدات خود دانسته که به خوبی توجه جهانیان را به خود جلب کرد. به اذعان حزب توسعه ملی، این نطق هنگامی درخشش بیشتری یافت که در مقام مقایسه با اظهارات مغرورانه و عاری از احساس تعهد به مناسبات و تعهدات بین المللی رییس جمهور آمریکا و بیانات مغشوش و مضحک نخست وزیر رژیم صهیونیستی، به عنوان رهبران جریان اعمال فشار بر ایران قرار گرفت. این تشکل سیاسی در عین حال، نشست مشترک وزرای خارجه چین، فرانسه، آلمان، روسیه، انگلیس و نماینده اروپا با وزیر خارجه ایران را سند مهمی بر اجماع جهانی بر تلاش برای حفظ برجام ارزیابی کرده و افزود: این دیدار که در آستانه ایراد نطق روسای جمهور ایران و آمریکا در سازمان ملل منتشر شد، سند مهم دیگری بر اجماع جهانی بر تلاش برای حفظ برجام و مقابله با اقدامات یکجانبه آمریکا برای اعمال فشار بر ایران بود. حزب توسعه ملی افزود: در این ارتباط می‌توان به محکومیت اقدام تروریستی اهواز توسط شورای امنیت سازمان ملل به عنوان نماد همراهی جامعه جهانی با ایران اشاره کرد و در جدیدترین واقعه در این ارتباط، حکم دادگاه لاهه به نفع ایران و محکومیت آمریکا در خروج از برجام و ایجاد محدودیت برای کشورمان قابل توجه است؛'این حکم هر چند شاید از ضمانت اجرایی قابل توجهی برخوردار نباشد، اما می‌تواند نشانه‌ای دیگر از تفوق سیاسی، حقوقی ایران بر آمریکا به حساب آید.' ‌سیام**9402** 1200            "}