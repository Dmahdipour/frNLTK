{"onTitr":"","titr":" دونده شیرازی در بازی های پاراآسیایی طلایی شد","describe":" شیراز-ایرنا- امید ظریف صنایعی دونده شیرازی در پنجمین روز از رقابت های  پاراآسیایی 2018 جاکارتا به مدال طلا دست یافت تا جمع مدال های این ورزشکار در این بازی ها به عدد سه برسد.", "text":"به گزارش ایرنا، ظریف صنایعی، پنجشنبه در ماده دو 400 متر کلاس T13 با زمان 51 ثانیه و 41 صدم ثانیه زودتر از رقیبانش به خط پایان رسید و مدال طلای این ماده را بر گردن آویخت.در این ماده لامسان سونگوت از تایلند با زمان 52 ثانیه مدال نقره گرفت،کومار آونیل از هندوستان صاحب مدال برنز شد و علیرضا فرح دیگر دونده شیرازی  با زمان 52 ثانیه و 90 صدم ثانیه به مقام چهارم رسید.بدین ترتیب با پایان یافتن چهارمین روز این رقابت ها ورزشکاران شرکت کننده از استان فارس تاکنون هشت مدال رنگارنگ کسب کرده اند.ساره جوانمردی در تپانچه بادی به مسافت 50 و 10 متر 2 نشان طلا گرفت، سمیرا ارم در تپانچه 10 متر صاحب نشان نقره شد، علی اصغر جوانمردی در پرتاب وزنه مدال نقره گرفت ، امید ظریف صنایعی هم در دو 200 و 100 متر 2 نشان برنز  و در 400 متر نشان طلا گرفت و  زهرا محمدی راد هم در شطرنج نقره کسب کرد.زهرا محمدی راد در رشته شطرنج، سامان بلاغی، ندا فراستی، سمیه کهزاد پور و ناهید کرمی (بسکتبال با ویلچر)، ساره جوانمردی و سمیرا ارم (تیراندازی)، بهرام سلیمانی (دوچرخه سواری)، محمد الوان پور، سید علی اصغر جوانمردی، آرزو رحیمی، امید ظریف صنایعی و علیرضا فرح (دو و میدانی) و علی غریب شی (وزنه برداری) 14 ورزشکار اعزامی از استان فارس هستند و محسن عزیز نژاد هم از این استان به عنوان مربی دو و میدانی حضور دارد.سامان بلاغی، ندا فراستی، سمیه کهزاد پور، ناهید کرمی، ساره جوانمردی، سمیرا ارم، علیرضا فرح و محمد الوان پور از جمله ورزشکاران استان فارس در بازی های جاکارتا هستند که شانس کسب مدال در این رقابت ها را دارند.ساره جوانمردی، پرچمدار کاروان ایران در آیین افتتاحیه بازی های پارا آسیایی 2018 جاکارتا بود و سمیرا ارم هم دیگر بانوی تیرانداز شیرازی، پرچمدار مراسم اختتامیه این بازی هاست. سامان بلاغی، سمیه کهزاد پور، ندا فراستی ، ساره جوانمردی و بهرام سلیمانی ورزشکارانی هستند که در دومین دوره این بازی ها که در سال 2014 در اینچئون کره جنوبی برگزار شد، حضور داشتند. ساره جوانمردی در این دوره (2014) در تیراندازی 2 نشان طلا گرفت و سمیه کهزاد پور، ندا فراستی و سامان بلاغی هم در بسکتبال با ویلچر نشان برنز را از آن خود کردند و بهرام سلیمانی هم در رشته دوچرخه سواری چهارم شد.همچنین فوتبالیست های فارسی در دوره گذشته (دومین دوره) چهار مدال طلا کسب کردند، که در سومین دوره، رشته فوتبال هفت و پنج نفره از بازی های پارا آسیایی جاکارتا، حذف شده است.کاروان 20 نفره اعزامی از استان فارس در مسابقه های پارا آسیایی 2014 اینچئون کره جنوبی، با کسب هشت مدال طلا، یک نقره و سه برنز، کارنامه درخشانی از خود به جای گذاشتند. کاروان ورزشی ایران در نخستین دوره این بازی ها که در سال 2010 در گوانژو چین و با حضور چهار هزار ورزشکار از 41 کشور آسیایی در 19رشته برگزار شد، با کسب 80 مدال (27 طلا، 24 نقره و 29برنز) به مقام چهارم رسید. ورزشکاران ایران در دومین دوره این بازی ها که در اینچئون کره جنوبی و با حضور چهار هزار و 500 ورزشکار از 41 کشور برگزار شد، در 16رشته ورزشی حضور یافتند و در این دوره هم با کسب 120مدال (37 طلا، 52 مدال نقره و 31مدال برنز) بعد از کشورهای چین، کره جنوبی و ژاپن به مقام چهارم دست یافت.سومین دوره بازی های پارا آسیایی که چهاردهم مهر 97 با پرچمداری ساره جوانمردی ورزشکار شیرازی آغاز شد که تا بیست و یکم همین ماه در شهر جاکارتا پایتخت کشور اندونزی ادامه دارد. هم اینک در جدول رده بندی مدال ها، تیم چین با 111 مدال طلا، 54 نقره و 44 برنز پیشتاز است، کره جنوبی با 40 مدال طلا، 34 نقره و 29 برنز در جای دوم قرار دارد و ایران هم با 35 طلا ،27 نقره و 29 برنز سوم است.7368 /1876            "}