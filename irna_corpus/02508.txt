{"onTitr":" رئیس ستاد مرکزی اربعین:    ","titr":" هزینه بیمه زائران اربعین به یک سوم تقلیل یافته است","describe":" تهران - ایرنا - رئیس ستاد مرکزی اربعین گفت:هزینه های بیمه زائران اربعین و خدماتی که از داخل کشور تامین می شود، در سال جاری به یک سوم تقلیل یافته است.", "text":"به گزارش ایرنا از پایگاه اطلاع رسانی وزارت کشور، حسین ذوالفقاری در جلسه شورای راهبردی اربعین حسینی که با حضور اعضای فراکسیون حج و زیارت مجلس شورای اسلامی برگزار شد، گفت: با تلاش های انجام شده و با رایزنی ها و جلساتی که با مقامات کشورعراق داشتیم توانستیم هزینه روادید را کاهش دهیم و در کنار آن هزینه های بیمه و خدمات که از داخل کشور تامین می شود، نیز به یک سوم تقلیل یافته است.معاون امنیتی و انتظامی وزیر کشور با ارائه گزارش و تببین اقدامات ستاد مرکزی اربعین، هدف اصلی این ستاد را تسریع خدمات و کاهش هزینه ها اعلام کرد و افزود: از سال گذشته، پس از پایان مراسم اربعین بلافاصله جلسات ستاد مرکزی آغاز شد.ذوالفقاری خاطرنشان کرد: ارزیابی مراسم اربعین سال 96، یافتن نقاط ضعف و مشکلات از صفر تا صد و سیاست گذاری برای مراسم اربعین سال 97 سه محور اساسی کار ستاد بودند که در 12 کمیته ستاد مرکزی اربعین و ستاد اربعین مستقر در کشور عراق به علاوه 31 استان این محورها دنبال شد.رئیس ستاد مرکزی اربعین گفت: حوزه فعالیت ستاد مرکزی اربعین اجرایی است و با بررسی نقاط ضعف و مشکلات برای اربعین امسال سیاست گذاری کرده ایم که این سیاست ها از سوی کمیته های این ستاد دنبال می شود و این کمیته ها موظفند نقاط ضعف را برطرف و برنامه های محوله را اجرا کنند.ذوالفقاری اظهار داشت: در یک سال گذشته در هر جلسه این ستاد، یکی از کمیته ها به بیان اقدامات و برنامه های خود پرداخته و سایر اعضا نیز مطالبات و مسائل مرتبط با این کمیته را مطرح و اقدامات کمیته مزبور را بررسی کردند.در ادامه این جلسه که در محل وزارت کشور برگزار شد،  گزارشی از اقدامات یک سال گذشته ستاد مرکزی اربعین ارائه شد و پس از آن اعضای فراکسیون حج و زیارت به طرح نظرات و دیدگاه های خود پرداختند.نمایندگان مجلس حاضر در این جلسه، ضمن تقدیر و تشکر از زحمات ستاد مرکزی اربعین، درخصوص هزینه ها و امکان کاهش آن، بازگشایی مرز خسروی، وضعیت موکب ها و نظام مند ساختن آنها، تهیه بسته های فرهنگی برای زائران و مباحث پیرامون تامین ارز مورد نیاز زائران اربعین حسینی نقطه نظرات و دیدگاههای خود را مطرح کردند.بر اساس تقویم رسمی کشور، آیین عزاداری اربعین شهادت سالار شهیدان، امام حسین (ع) امام سوم شیعیان، روز سه شنبه هشتم آبان 1397(20صفر 1440 هجری قمری) است. سیام**3070**            "}