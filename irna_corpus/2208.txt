{"onTitr":" رئیس اتاق بازرگانی سمنان:    ","titr":" کاهش و ثبات قیمت ارز در بازار ادامه یابد","describe":" سمنان - ایرنا - رئیس اتاق بازرگانی، صنایع، معادن و کشاورزی سمنان گفت: کاهش و ثبات قیمت ارز به منظور کاهش قیمت کالا در بازار با اتخاذ تدابیر راهبردی از سوی دولت ادامه یابد.", "text":"علی اصغر جمعه ای روز چهارشنبه در گفت و گو با ایرنا افزود: نوسان های قیمت ارز، برخی از واحدهای صنعتی و تولیدی استان سمنان را در آستانه تعطیلی قرار داده است.وی خاطر نشان کرد: تعداد قابل توجهی از واحدهای صنعتی کوچک کشور در شرایط بی ثباتی در قیمت ارز، توان رقابت در بازار را ندارند و در میان مدت به تعدیل نیروی انسانی اقدام می کنند.رئیس اتاق بازرگانی سمنان ادامه داد: کاهش قیمت ارز در کشور به نفع تولید کننده و مصرف کننده است و افزایش سر سام آور قیمت دلار کشور را به مرز ورشکستگی سوق می دهد.جمعه ای اضافه کرد: برای رفع مشکلات اقتصادی کشور باید همه نهادهای اقتصادی دست به دست هم دهند و نمی توان با اعمال تفکر جزیره ای و کلی گویی برای رفع مشکلات معیشتی در ایران اسلامی تلاش کرد.وی تصریح کرد: جلوگیری از ایجاد جو روانی و ایجاد دلهره افزایش قیمت کالا در بین مردم به افزایش روز افزون برخی اجناس در بازار دامن می زند و نهادهای امنیتی و قضایی باید با افرادی که در جامعه و فضای مجازی بذر نا امیدی می پاشند، برخورد کند.رئیس اتاق بازرگانی استان سمنان تصریح کرد: اقدام های دولت در روزهای گذشته برای کاهش قیمت دلار در کشور بسیار مثبت و چشمگیر بوده است و با ادامه این روند امید در بین فعالان اقتصادی برای ایجاد اشتغال در کشور افزایش می یابد.جمعه ای افزود: اکنون بسیاری از واحدهای صنعتی استان سمنان با مشکل نبود نقدینگی در خرید مواد اولیه مواجه هستند که باید دولت با کاهش قیمت ارز و تامین مواد اولیه برای رفع این چالش اقدام کند.رئیس اتاق بازرگانی سمنان گفت: در ماه های گذشته واحدهای صنعتی استان با تاخیر در بازگشت وجه بعد از صادرات کالا به خارج از کشور مواجه بودند که برای توسعه روزافزون بخش صادرات تدابیری اتخاذ شود.در استان سمنان 2 هزار و 10 واحد صنعتی و تولیدی فعال است.7339/7408            "}