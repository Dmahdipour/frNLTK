{"onTitr":"","titr":" مشاوران ترامپ در آستانه انتخابات کنگره سعی در مهار وی دارند","describe":" تهران - ایرنا - مشاوران دونالد ترامپ رئیس جمهوری آمریکا با نزدیک شدن به زمان برگزاری انتخابات میان دوره ای کنگره، تلاش می کنند وی را از برخی اعمال بازدارند.", "text":"به گزارش روز سه شنبه خبرگزاری آسوشیتدپرس از واشنگتن، ترامپ به وضوح گفته است که در صورت تامین نشدن بودجه لازم برای احداث دیوار در امتداد مرز آمریکا با مکزیک، دولت واشنگتن را به تعطیلی می کشاند. وی همچنین از احتمال عزل «راد رزنشتاین» معاون دادستان کل آمریکا یا «جف سشنز» دادستان کل این کشور خبر داده است. ماه ها این گمانه زنی مطرح است که ترامپ به اقدامی علیه «رابرت مولر» بازپرس ویژه پرونده رسیدگی به دخالت روسیه در انتخابات ریاست جمهوری 2016 آمریکا دست خواهد زد. درحالی که مدت زمان زیادی تا برگزاری انتخابات میان دوره ای کنگره که برای جمهوریخواهان چالش برانگیز به نظر می رسد، باقی نمانده است، مشاوران ترامپ تلاش می کنند خشم رئیس جمهوری را تا روز انتخابات مهار کنند. اما ترامپ تاکنون به این نگرانی ها توجهی نکرده است. از ترامپ خواسته شده است به تبعات سیاسی شکست احتمالی جمهوریخواهان در حفظ اکثریت شان در دو مجلس سنا و نمایندگان آمریکا، بیندیشد. مشاوران وی در مورد شبح تحقیقات بی پایان در مورد موضوعات کشوری و حتی مساله استیضاح رئیس جمهوری درصورت پیروزی دمکرات ها در انتخابات کنگره هشدار داده اند. مشاوران ترامپ نگرانند که اقدامات وی ممکن است به جمهوریخواهان آسیب رساند. همچنین رویداد دیگری که مشاوران سعی دارند تا قبل از انتخابات از وقوع آن جلوگیری کنند، اقدام علیه سشنز یا مولر است.ترامپ ماه هاست که دادستان کل آمریکا را مورد عیب جویی قرار داده است. به رغم انتقادات لفظی ترامپ از سشنز، دادستان کل نشان داده است که هیچ قصدی برای ترک پست خود ندارد. کاخ سفید همچنین می کوشد از سرعت واکنش ترامپ به تحقیقات جاری مولر در ارتباط با پرونده مداخله روسیه بکاهد. خشم رئیس جمهوری در ماه های اخیر در مورد این پرونده افزایش یافته و وی معتقد است که بازپرس ویژه جانبدارانه عمل می کند و از حیطه اختیارات خود پا را فراتر گذاشته است. شبک**اروپام**9109**1392            "}