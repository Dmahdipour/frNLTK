{"onTitr":"","titr":" 25 هزار هکتار از مزارع قم به زیر کشت پاییزه رفت","describe":" قم - ایرنا - معاون بهبود تولیدات گیاهی سازمان جهاد کشاورزی قم گفت: در کشت پاییزه، 6 هزار هکتار از مزارع استان به کشت گندم و 19 هزار هکتار نیز به کشت جو با استفاده از بذرهای اصلاح شده، اختصاص یافت.", "text":"محمدعلی سلامی روز چهارشنبه در گفت و گو با خبرنگار ایرنا بیان کرد: بذر مورد نیاز کشت پاییزه قم در محصول گندم به طور کامل توسط استان تامین شد و در محصول جو نیز بیش از یک سوم بذر مورد نیاز کشاورزان با استفاده از ارقام مناسب و استاندارد در قم تامین گردید که در سطح کشور نمونه است.وی با اشاره به اهمیت وجود کود مناسب برای تولید محصولات کشاورزی، افزود: انواع کودهای مورد نیاز کشاورزان قمی برای کشت پاییزه نیز فراهم شده است و در توزیع آن بین مناطق مختلف کشاورزی استان مشکلی وجود ندارد. وی ادامه داد: همچنین در کشت پاییزه سال جاری به دنبال گسترش استفاده از دستگاه های کشت مکانیزه به دلیل مزایای بالای آن هستیم و در این زمینه هماهنگی های لازم با کشاورزان انجام شده است.سلامی گفت: بذرهای مورد استفاده در کشت پاییزه مصرف آب بسیار کمی دارد و در عین حال می توان میزان قابل توجهی محصول از آن برداشت کرد.وی افزود: تمرکز بر کشت پاییزه براساس سیاست های تغییر الگوی کشت در اولویت برنامه های سازمان جهاد کشاورزی قم است، چراکه در این روش با استفاده از بذرهای اصلاح شده و مقاوم در برابر سرمای هوا، به آب کمتری برای پرورش محصول نیاز است.در بخش کشاورزی کل زمین های قابل کشت قم برابر 105 هزار و 730 هکتار است که این رقم 46 صدم درصد کل اراضی قابل کشت کشور می باشد؛ مجموع کشت سبز استان شامل 20 هزار هکتار باغ و 42 هزار هکتار زراعت شامل 17 هزار و 531 هکتار کشت جو، پنج هزار و 675 هکتار کشت گندم آبی، دو هزار و 346 هکتار کشت کلزا و بقیه سطح زیر کشت به محصولات یونجه، ذرت، پنبه و صیفی اختصاص یافته است.میزان متوسط تولید بخش کشاورزی استان قم در سال برابر 746 هزار تن شامل 425 هزار تن محصولات زراعی و باغی، یک هزار و 208 تن آبزیان و 320 هزار تن محصولات دامی است.7405/ 1175            "}