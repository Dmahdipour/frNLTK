{"onTitr":"","titr":" بانک رسالت در6 روستای زلزله زده طرح اشتغالزایی اجرا می کند","describe":" کرمانشاه - ایرنا - مدیر بانک قرض الحسنه رسالت استان کرمانشاه از اجرای طرح اشتغالزایی این بانک در 6 روستای زلزله زده استان خبر داد و گفت: از طریق پرداخت تسهیلات بانکی بدون سود و کارمزد در این روستاها اشتغال ایجاد می کنیم.", "text":"شهریار سعیدپور روز یکشنبه در جریان دیدار از ایرنا مرکز کرمانشاه، افزود: این طرح اشتغالزایی در روستاهای «داررشید، دماغ سفید، تپه کبود سفلی و علیا، امام عباس سفلی و علیا » شهرستان سرپل ذهاب از 25 روز بعد از وقوع زلزله 21 آبان سال 96 آغاز شده و اکنون نیز ادامه دارد. وی با بیان اینکه در قالب توسعه کارآفرینی اجتماعی در این روستاها مشغول فعالیت هستیم، گفت: دامپروری یکی از بخش های مورد حمایت بانک در این روستاها است که برای حمایت از دامپروران پنج میلیون تومان تسهیلات برای جایگاه دام و 15 میلیون تومان نیز برای خرید دام به آنها پرداخت می کنیم.وی در مورد شرایط این وام ها نیز گفت: این وام ها به صورت 10 ماه تنفس به صورت 50 قسطه و بدون کارمزد پرداخت شده است.وی یادآوری کرد که دام ها با هماهنگی کارشناسان بانک خریداری و تحویل دامداران شده و هدف ما ایجاد اشتغال واقعی از طریق پرداخت تسهیلات است. مدیر بانک قرض الحسنه رسالت استان کرمانشاه در ادامه یکی دیگر از برنامه های این بانک در مناطق زلزله زده را ایجاد اشتغال در حوزه پوشاک دانست و گفت: در این راستا 85 نفر را در حوزه خیاطی آموزش دادیم که 64 نفر مهارت لازم را کسب کردند.سعیدپور تصریح کرد که برای حمایت از این افراد به هر نفر 10 میلیون تومان تسهیلات با بازپرداخت 24 ماهه برای خرید چرخ خیاطی پرداخت می کنیم.وی اظهار داشت: وام پوشاک هم 10 میلیون تومان بدون سود با 2 سال تنفس است که بعد از 2 سال باید یکجا پرداخت شود.او با تاکید بر اینکه در راستای طرح های اشتغالزایی، افرادی را که مورد حمایت قرار می دهیم رها نمی کنیم، گفت: برای حمایت از این افراد قراردادی منعقد کردیم که کیف های تبلیغاتی و پیراهن های پرسنل بانک قرض الحسنه رسالت استان را آنها تهیه و تامین کنند. وی همچنین افزود: با ادارات و شرکت های استان نیز قرارداد برای دوخت لباس فرم پرسنل آنها منعقد کرده ایم و از این طریق به درآمدزایی این افراد کمک می کنیم.او برنامه بانک در این راستا را «هر خانه یک کارخانه»اعلام کرد و گفت: رویکرد بانک تبدیل روستاها به محل تولید است و در این راستا در قالب پرداخت تسهیلات بدون سود و کارمزد از کارآفرینان و افراد جویای کار حمایت می کنیم.مدیر بانک قرض الحسنه رسالت استان کرمانشاه در بخش دیگری از سخنان خود با اشاره به اینکه این بانک از سال 92 در قالب بانک فعالیت خود را ادامه می دهد، گفت: از سال 92 تاکنون در مجموع 782 میلیارد و 300 تومان وام در قالب 96 هزار و 413 فقره در استان پرداخت کرده ایم.سعیدپور به میزان و مبلغ وام پرداخت شده در سال جاری نیز اشاره کرد و افزود: امسال تاکنون 9 هزار و 589 فقره وام قرض الحسنه به مبلغ 140 میلیارد تومان در استان پرداخت کرده ایم.او تعداد شعب بانک قرض الحسنه رسالت در استان کرمانشاه را 10 شعبه ذکر کرد و گفت: از این تعداد چهار شعبه در شهر کرمانشاه و در شهرهای پاوه، جوانرود، صحنه، کنگاور، اسلام آبادغرب، سرپل ذهاب نیز هر کدام یک شعبه فعال است. وی سقف وام های این بانک را 30 میلیون تومان ذکر کرد و گفت: وام ها با کارمزد 2 درصد پرداخت می شود.او بانک قرضه الحسنه رسالت را بانکی ارزان، آسان و شرعی دانست و افزود: این بانک نه سود می دهد و نه سود می گیرد. او با اشاره به رویکرد بانک در توسعه الکترونیکی خدمات، اظهار داشت: توسعه فیزیکی جزو رویکردهای بانک نیست و می خواهیم به صورت الکترونیکی به مردم خدمات ارائه دهیم.استان کرمانشاه 2 میلیون نفر جمعیت ساکن در 32 شهر و 2 هزار و 622 روستا دارد.زمین لرزه 7.3 ریشتری 21 آبان در 11 کیلومتری بخش ازگله، 32 کیلومتری شهرستان سرپل ذهاب در غرب کرمانشاه 620 کشته و 12 هزار و 386 مصدوم داشت.این زلزله به 10 شهرستان و یک هزار و 930 روستای استان کرمانشاه خسارت وارد کرد و براساس ارزیابی های صورت گرفته حدود 100 هزار واحد مسکونی شهری و روستایی نیز آسیب کلی و جزئی دید.3033/8086            "}