{"onTitr":"","titr":" تاکید ملی پوشان فوتبال بر آمادگی برای درخشش در آسیا","describe":" تهران - ایرنا -«سامان قدوس»، «علی کریمی» و «صادق محرمی» ملی پوشان فوتبال ایران به این نکته ادغان کردند که برای دیدار دوستانه مقابل بولیوی و درخشش در جام ملت های آسیا 2019 کاملا آماده هستند.", "text":"به گزارش خبرنگار ایرنا، قدوس مهاجم تیم ملی امروز جمعه در حاشیه تمرین تیم ملی که از ساعت 10 و 15 دقیقه در ورزشگاه آزادی آغاز شد، افزود:  تلاشم در تیم ملی این است که با همان کیفیتی که در تیم باشگاهی خود «آمیان» بازی می کنم، در تیم ملی نیز به میدان بروم. زیرا تیم آمیان به مانند تیم ایران از دفاع مستحکمی برخوردار است و امیدوارم با گلزنی برای تیم ملی موثر باشم.وی گفت: قهرمانی در جام ملت های آسیا سخت است ولی تیم ملی فوتبال ایران قوی است و می توانیم با ارائه بهترین عملکرد قهرمانی را برای همه ایرانیان به ارمغان بیاورد.مهاجم تیم ملی فوتبال خاطرنشان کرد که برای حضورش در ترکیب تیم فقط باید از کارلوس  کی روش سوال کرد ولی هدف شخص خودش فقط پیروزی ایران است.کریمی هافبک تیم ملی فوتبال نیز در جمع خبرنگاران گفت: اردوی آمادگی در حال برگزاری است ولی روزهای فیفا دی برای انجام دیدارهای تدارکاتی را از دست دادیم و برای اینکه تیم های اروپایی برای بازی دوستانه در دسترس نیستند، با تیم هایی از آمریکای جنوبی بازی می کنیم که امیدوارم به بازیکنان و کادرفنی دیدار با بولیوی کمک کننده باشد.وی درباره مصدومیت خود گفت: مصدومیتم کاملا برطرف شده است. البته برای همین مشکل جام جهانی را از دست دادم ولی چنین مسائلی مهم نیست. بلکه همدلی بازیکنان و تلاش آنها برای رسیدن به موفقیت مهم است  که امیداوارم در این راه همراه سایر ملی پوشان در جام ملت های آسیا حضور داشته باشم.همچنین محرمی مدافع تیم ملی فوتبال اظهار داشت:  از اینکه به تیم ملی دعوت شدم خوشحالم و از آمادگی مطلوبی برخوردارم که امیدوارم در دیدار پیش رو مقابل بولیوی با حمایت هوادران موفق باشم. البته برای  حضور در جام ملت های آسیا تمام تلاش خود را انجام می دهم ولی نظر کادر فنی در نهایت مهم است.وی  در باره حریفان  تدارکاتی تیم ملی گفت: رقیبان ما در آسیا با تیم‌های بزرگ بازی می‌کنند اما متاسفانه این شرایط برای تیم ملی ایران فراهم نیست. البته تیم بولیوی حریف مناسبی است اما تیم ایران توانایی بازی با تیم های بزرگ را دارد.دومین دیدار دوستانه تیم ملی پس از جام جهانی 2018 روسیه، 24 مهر ساعت 19:30 مقابل تیم بولیوی در ورزشگاه آزادی برگزار می شود.تیم ملی فوتبال ایران درنخستین دیدار خود پس از جام جهانی به مصاف ازبکستان رفت و با یک گل به پیروزی رسید.هفدهمین دوره جام ملت های آسیا از 15 دی در کشور امارات برگزار می شود و تیم ملی ایران در مرحله گروهی با تیم های یمن، ویتنام و عراق رقابت می کند.ورزشی*9029 *1535            "}