{"onTitr":"","titr":" مطالعات طرح قطار شهری ارومیه آغاز می شود","describe":" ارومیه- ایرنا- سرپرست هماهنگی امور عمرانی استانداری آذربایجان غربی گفت: آغاز مطالعات اولیه برای اجرای طرح قطار شهری در سه مسیر ارومیه مورد موافقت قرار گرفت.", "text":"به گزارش ایرنا پیمان آرامون روز چهارشنبه در دومین جلسه شورای هماهنگی ترافیک آذربایجان غربی افزود: در این طرح سه مسیر پرترافیک بر اساس اسناد بالادستی مشخص شده که در هر کدام از آنها، مسیر قطار شهری به طول 10 کیلومتر اجرا می شود.وی اضافه کرد: روزانه بیش از یک میلیون و 400 هزار سفر درون شهری توسط خودرو در مرکز استان انجام می شود و با اجرای طرح قطار شهری در مراحل اولیه 14 تا 20 درصد از این حجم کاهش می یابد. وی ادامه داد: از سال 1387 تاکنون سهم وسایل نقلیه شخصی در سفرهای درون شهری ارومیه از 50 به 70 درصد افزایش یافته که نتیجه آن افزایش ترافیک و آلودگی بوده است. آرامون بیان کرد: با هدف ساماندهی و اجرای طرح های ایمنی در حوزه ترافیک، 40 میلیارد ریال در میان شهرداری های استان توزیع می شود. وی افزود: این درآمد باید در حوزه ایمنی، نصب تابلو و علایم و خط کشی، اصلاح هندسی و پل های عابر پیاده هزینه شود. به گزارش ایرنا، احداث قطار شهری یکی از مطالبه های مردم ارومیه بوده که طی 10 سال گذشته در حد شعار باقی مانده است.8135/3072            "}