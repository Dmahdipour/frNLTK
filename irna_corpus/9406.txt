{"onTitr":" امام جمعه تبریز:    ","titr":" انقلاب ایران فضای اصولگرایی اسلامی در جهان را تعمیم داد","describe":" تبریز-ایرنا- نماینده ولی فقیه در آذربایجان شرقی و امام جمعه تبریز گفت: انقلاب شکوهمند مردم ایران علیه رژیم طاغوت، فضای اصولگرایی اسلامی در جهان را تعمیم داد.", "text":"به گزارش ایرنا، حجت الاسلام محمدعلی آل هاشم روز چهارشنبه در مراسم آغاز به کار همایش سالانه رییسان، مدیران و سرپرستان شورای هماهنگی تبلیغات اسلامی کشور با اشاره به دستاوردهای مختلف انقلاب اسلامی در حوزه های سیاسی، اجتماعی، اقتصادی و فرهنگی، افزود: این حرکت اصیل و دینی مردم ایران در 40 سال قبل باعث شد امروز شاهد شکل گیری و فعال شدن جنبش های اسلامی در سراسر جهان باشیم.وی اظهار داشت: احیای اسلام به عنوان مکتب جامع جهانی و فروپاشی نظام دو قطبی و غربی و تغییر گفتمان منازعات جهانی همراه با خیزش مستضعفان علیه مستکبران عالم و نیز نفی نظام غرب محور، از دستاوردهای بسیار مهم سیاسی در عرصه های بین المللی انقلاب اسلامی است.حجت الاسلام آل هاشم با بیان اینکه وقوع انقلاب اسلامی در آن دوران و با توجه به سیطره بلوک شرق و غرب متصور نمی شد، یادآور شد: اما این انقلاب به عنوان اتفاقی عمیق و تاثیرگذار در معادلات جهانی به وقوع پیوست و آثار سیاسی و اقتصادی و اجتماعی آن در سراسر جهان پخش شد و روز به روز به قدرت آن افزوده می شود.وی آثار سیاسی انقلاب اسلامی در بعد داخلی ایران را بسیار مهم برشمرد و افزود: افزایش بینش سیاسی و مشارکت سیاسی، ایجاد ساختار جدید در کشور، تغییر در نوع ارتباط مسئولان با مردم، نگاه از پایین به بالا، کسب استقلال سیاسی و تدوین قانون اساسی بر اساس مبانی دینی و اسلامی، طرح ولایت فقیه و احیای بعد سیاسی احکام اسلام در کنار توجه به اسلام ناب محمدی (ص) پس از 14 قرن از جمله این آثار است.حجت الاسلام آل هاشم، احیای اسلام و اندیشه خودباوری و خوداتکایی را از ثمرات فرهنگی انقلاب اسلامی دانست و اضافه کرد: اعتماد به نفس، از بین بردن فحشا و منکرات، کمرنگ سازی مال دوستی و دنیا پرستی و جاه طلبی، ارتقای فضایل اخلاقی و دینی، تقویت روحیه شهادت طلبی و مقابله با تهاجم فرهنگی غرب از جمله این آثار فرهنگی انقلاب اسلامی می باشد.وی، تقویت احساس تعلق اجتماعی مردم، افزایش احساس مسئولیت، تقویت روحیه ایثار و تعاون، همکاری اجتماعی، احیای شخصیت و جایگاه منزلت زن و توجه به کانون خانواده و مبارزه با اعتیاد، ارتقای سطح آگاهی های اجتماعی، توجه به مناطق محروم، حضور فعال جوانان در مدیریت عالی کشور و دهها مورد دیگر را از آثار و برکات اجتماعی انقلاب اسلامی بیان کرد.حجت الاسلام آل هاشم ، پی ریزی اقتصاد عادلانه طبق ضوابط اسلامی را از دستاوردهای اقتصادی انقلاب اسلامی بیان و اضافه کرد: رفع تبعیض های ناروا بر همین اصل پس از انقلاب اسلامی پیگیری می شود.به گزارش ایرنا، استاندار آذربایجان شرقی نیز در این مراسم با تاکید بر اینکه دستاوردهای انقلاب اسلامی در عرصه های گوناگون در آستانه 40 سالگی انقلاب باید بیش از پیش توضیح داده و منتشر شود، بیان شرایط دوران پهلوی را از ضروریات انتقال دستاوردهای انقلاب به نسل های جدید دانست.مجید خدابخش گفت: چنانچه شرایط و وضعیت مردم ایران در سال های قبل از انقلاب به درستی بیان و برای نسل های جدید که  آن دوران را لمس نکرده اند شفاف سازی شود، دستاوردهای عظیم انقلاب به راحتی برای نسل های آینده روشن خواهد شد.وی استفاده از هنر در رشته های مختلف برای ارایه دستاوردهای انقلاب را ضروری دانست و افزود: امروز جهان زبان هنر را بیشتر می پسندد و ما نیز باید به سمت هنر حرکت کرده و از فضای مجازی و رشته های هنری جهت انتقال دستاوردهای انقلاب استفاده کنیم.خدابخش، تحولات عظیم در حوزه بهداشت و درمان و خدمات عمومی در سال های پس از انقلاب را غیرقابل مقایسه با سال های قبل از انقلاب خواند.به گزارش ایرنا، همایش دو روزه رییسان و مدیران شورای هماهنگی تبلیغات اسلامی سراسر کشور با محوریت 40 سالگی انقلاب اسلامی از امروز به مدت دو روز در تبریز آغاز شد.3038/518            "}