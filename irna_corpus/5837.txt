{"onTitr":"","titr":" افغانستان یک گام دیگر به انتخابات مجلس نزدیک تر شد","describe":" کابل- ایرنا - کمیسیون مستقل انتخابات افغانستان که پیش از این با فرستادن لوازم اداری انتخاباتی به 33 استان مقدمات را برای فراهم کردن تجهیزات آغاز کرده بود، امروز یکشنبه با ارسال دستگاه های ثبت داده های بیومتریک رای دهندگان در عمل گامی دیگر به سمت برگزاری انتخابات شفاف برداشت.", "text":"به گزارش ایرنا، در حالی که نامزدهای انتخابات مجلس در افغانستان سرگرم تبلیغات خود برای جلب آرای مردم هستند، «سید حفیظ الله هاشمی» یکی از اعضای کمیسیون انتخابات می گوید که بسته ملزومات انتخاباتی برای 33 استان تکمیل شده و روند فرستادن آنها به هر شهرستان آغاز شده است.یکی از افراد نزدیک به کمیسیون انتخابات به خبرنگار ایرنا گفت که با رسیدن تمام 22 هزار دستگاه بیومتریک پیش بینی شده برای انتخابات پیش رو ، روند آماده سازی و فرستادن آنها به حوزه های انتخابیه در استان ها و توزیع آن در شهرستان از مسیر زمینی و هوایی از امروز آغاز شده است.وی گفت که در 72 شهرستان مواد انتخاباتی و دستگاه های بیومتریک را از طریق هوایی و با همکاری وزارت دفاع دریافت خواهند کرد و پرواز بالگردها برای چند شهرستان امروز از کابل انجام شد.وزارت دفاع افغانستان اعلام کرده است که در هماهنگی با کمیسیون انتخابات در کار تأمین امنیت انتخابات وانتقال مواد انتخاباتی به شکلی همه جانبه مشارکت و همکاری می کنند.«سیدغفور احمد جاوید» هفته گذشته در یک کنفرانس خبری در مرکز اطلاعات و رسانه های دولتی گفت که مواد اداری انتخاباتی به تمام استان های کشور منتقل شده و بر اساس یک طرح امنیتی گسترده، امنیت انتخابات، انتقال مصون مواد انتخاباتی، تأمین امنیت مراکز ومحلات رأی دهی، امنیت رأی دهندگان وتأمین امنیت نامزدان در روزهای جاری تبلیغات انجام شده است.وی گفت که 54 هزار نیروی مسلح در جریان انتخابات امنیت این روند را تأمین خواهند کرد که بصورت مشترک توسط نهادهای امنیتی، ارتش و پلیس مدیریت می شوند.«نصرت رحیمی» معاون سخنگوی وزارت کشور نیز گفت که در روز انتخابات به هدف تأمین امنیت پنج هزار و 100 مرکز رای دهی که 21 هزار صندوق رأی را شامل می شوند، 54 هزار نیرو مشغول تأمین امنیت هستند.وی گفت که برای تامین امنیت بهتر در عملیات های جداگانه نیروهای دولتی علیه طالبان، 36 درصد حملات خود را افزایش داده اند که  تلفات نیروهای امنیتی با افزایش حملات تهاجمی کاهش یافته است.روند تبلیغات نامزدان مجلس و با تنوع مختلف، شدت بیشتری نسبت به روزهای قبل پیدا کرده و نامزدان از دادن غذا در تجمعات و ارائه برنامه های خود برای مجلس آینده تا برگزاری میزگردها و حضور در نشست های رسانه ای و مناظره با حضور کارشناسان تلاش دارند میزان رای خود را افزایش دهند و بتوانند به مجلس آینده راه یابند.تبلیغات انتخاباتی از ششم مهر ماه جاری آغاز شده و قرار است تا 25 مهرماه ادامه یابد و پس از دو روز سکوت مردم در 28 مهر ماه قرار است در حوزه های انتخابیه 33 استان از مجموع 34 استان افغانستان پای صندوق های رای بروند.البته صندوق های رای به 33 استان خواهند رفت اما این به آن معنا نیست که همه شهرستان های یک استان تحت پوشش انتخابات قرار گیرند زیرا بسیاری از شهرستان ها در سلطه طالبان هستند و همین امر باعث شد که انتخابات شوراهای شهرستانی که قرار بود همزمان با انتخابات مجلس برگزار شود به تعویق افتاد.برای تصاحب 249 کرسی موجود در مجلس نمایندگان افغانستان، دو هزار و 574 تن نامزد شده اند که از این جمع 473 تن را بانوان تشکیل می دهند.طبق قانون انتخابات مجلس افغانستان بعد از آن که 10 صندلی عشایر که در این کشور به نام «کوچی» خوانده می شوند و یک کرسی که متعلق به نماینده هندوهاست از محموع 238 کرسی باقی مانده از مجلس باید 68 صندلی به طور قطع به بانوان اختصاص می یابد و مردان به این تعداد صندلی هرگز دسترسی نخواهند داشت اما اگر در رقابت آرا بانوان بر مردان پیشی داشته باشند می توانند از 68 کرسی قطعی خود هم عبور کنند و سهم بیشتری در تعداد نماینده داشته باشند.اگر چه روند انتخابات در افغانستان با افت و خیزهای زیادی همراه شده است و گاهی بروز برخی چالش ها احتمال توقف عملیات را نیز تداعی می کرد اما با همه این فراز و فرودها به نظر می رسد که همه طرف های حاضر در این کشور قبول کرده اند که این انتخابات در زمان تعیین شده انجام شود و این رخداد را همه به عنوان تنها راه برون رفت از بن بست های سیاسی موجود پذیرفته اند.البته دور از ذهن نیست که بعد از اعلام نتایج تنش هایی شکل بگیرد اما امروز اولویت همه انجام انتخابات است و حتی چندین بار که اختلافات احزاب کار را به بستن و تهدید کمیسیون مستقل انتخابات رساند، باز با تعامل و وعده روند کار به جریان افتاد.وقتی که احزاب سیاسی اسنادی را نشان دادند که از امکان تقلب گسترده در انتخابات خبر می داد و خواستار استفاده از سیستم های بیومتریک برای ثبت هویت رای دهندگان شدند، ابتدا کمیسیون از اجرای آن به بهانه کمبود وقت و نبود بودجه شانه خالی می کرد ولی پس از تهدید تحریم انتخابات از سوی احزاب، کمیسیون با همکاری دولت اجرای این خواسته را پذیرفت و بن بست شفافیت تا حدودی باز شد هر چند هنوز هم مشکلاتی مانند این که چه اطمینانی به نرم افزار پشت این سخت افزار بیومتریک هست یا چه تضمینی برای عدم تقلب می توان داد وجود دارد.اما همه این مشکلات تاکنون باعث نشده است که اجماعی برای توقف یا تاخیر برگزاری انتخابات شکل بگیرد زیرا انتخابات مجلس سه سال است از زمان قانونی خود به تعویق افتاده است و همه فعالان سیاسی قبول دارند که در عمل نبود یک مجلس مشروع و مقبول موجب تضعیف اقتدار احزاب در مدیریت قدرت شده است. این سومین دوره انتخابات مجلس افغانستان پس از سال 2001 میلادی است که آمریکایی ها برای سرنگون کردن حکومت طالبان به این کشور حمله کردند و هفدهمین دوره انتخابات مجلس افغانستان از بعد از تشکیل حمهوری است.آساق*291*1104**1337            "}