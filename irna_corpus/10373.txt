{"onTitr":" سخنگوی وزارت کشور:    ","titr":" نخستین جلسه ستاد اطلاع رسانی فردا برگزار می شود","describe":" تهران - ایرنا - سخنگوی وزارت کشور گفت: نخستین جلسه ستاد اطلاع رسانی و تبلیغات اقتصادی کشور به ریاست رحمانی فضلی وزیر کشور و رییس این ستاد فردا - پنج شنبه - برگزار می شود.", "text":"به گزارش روز چهارشنبه ایرنا از پایگاه اطلاع رسانی وزارت کشور، «سید سلمان سامانی» افزود: در این جلسه نمایندگان تام الاختیار روسای قوه مقننه و قضاییه و معاونان 16 دستگاه مربوط به حوزه اقتصادی و اطلاع‌رسانی کشور شرکت می کنند. سخنگوی وزارت کشور درباره دستور کار اولین نشست ستاد اطلاع رسانی و تبلیغات اقتصادی کشور یادآور شد: رییس این ستاد در این جلسه سیاست‌ها و راهبردهای ستاد اطلاع رسانی و تبلیغات اقتصادی کشور را تشریح می کند و سپس هر یک از اعضا نظرات دستگاه متبوع خود را اعلام می کنند.سامانی حفظ آرامش و امنیت روانی جامعه و تقویت اعتماد عمومی و جلب مشارکت مردم را از اهداف این ستاد برشمرد و تصریح کرد: با هماهنگی که توسط این ستاد در ارکان اصلی و دستگاه‌های مسئول مرتبط با مسائل اقتصادی و رسانه ای به وجود می آید، پاسخ های به موقع و روشنی جهت رفع شبهات و دروغ پراکنی ها درباره وضعیت اقتصادی کشور و همچنین در مقابله با جنگ روانی رسانه‌های معاند داده می شود.وی همکاری ستاد اطلاع رسانی و تبلیغات اقتصادی کشور و رسانه‌ها در جهت ارائه آمارها و اطلاعات و گزارش های دقیق به منظور تولید محتوای رسانه ای را مهم خواند و گفت: همکاری این ستاد و رسانه‌ها موجب می‌شود که آمارها و اطلاعات دقیق و درستی به مردم و افکار عمومی منتقل شود و مردم نیز از شرایط اقتصادی کشور در بخش‌های گوناگون به طور دقیق و مستند آگاه باشند لذا همین مسئله موجب جلوگیری از انتشار اخبار جعلی و ساختگی توسط رسانه‌های معاند خواهد شد. سخنگوی وزارت کشور با بیان این که تولید اخبار مبتنی بر واقعیت از اهداف مهم هر رسانه‌ای به شمار می‌رود، آگاهی مردم از اخبار صحیح و دقیق را حق آنها عنوان کرد و افزود: ستاد اطلاع رسانی و تبلیغات اقتصادی کشور می کوشد تا با در اختیار قرار دادن گزارش ها و آمارهای صحیح و دقیق نسبت به شفاف‌سازی هرچه بیشتر مسائل اقتصادی مورد توجه مردم و افکار عمومی گام بردارد. سامانی رصد، پایش و تحلیل مستمر فعالیت های تبلیغی رسانه ها را از مأموریت‌های مهم این ستاد عنوان کرد و افزود: این ستاد نیز بر اساس مصوبه شورای عالی هماهنگی اقتصادی مأموریت دارد سیاست گذاری مناسب خبری، رسانه ای و تبلیغی در چهارچوب مصوبات شورای عالی هماهنگی اقتصادی داشته و آن را جهت اجرا به دستگاههای مسئول ابلاغ کند. وی تاکید کرد: همچنین این ستاد بر اساس ماموریت خود قرار است برنامه ریزی کوتاه مدت و بلند مدتی برای دستیابی به جایگاه و نقش فعال در مواجهه با تبلیغات رسانه ای دشمن در سطوح منطقه ای، ملی و بین المللی انجام دهد. سخنگوی وزارت کشور ادامه داد: طبق مصوبه شورای عالی هماهنگی اقتصادی، تمامی مسئولان و اعضای قوای سه گانه، ائمه جمعه و کارکنان نهادهای رسمی کشوری و لشکری و تمامی رسانه ها موظف به رعایت سیاست‌های ابلاغی این ستاد هستند. به گزارش ایرنا، در نهمین جلسه شورای عالی هماهنگی اقتصادی به منظور هماهنگی فضای رسانه ای در حوزه اطلاع رسانی و تبیین مسائل اقتصادی و مقابله با جنگ روانی دشمن، ستاد اطلاع رسانی و تبلیغات اقتصادی کشور تشکیل و با حکم رییس جمهوری، رحمانی فضلی وزیر کشور ریاست این ستاد را برعهده گرفت.سیام*9314**1336            "}