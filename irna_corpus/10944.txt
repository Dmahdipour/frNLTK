{"onTitr":" وزیر خارجه سوریه تاکید کرد؛    ","titr":" شلیک موشک های ایران به البوکمال برای مبارزه با تروریسم است","describe":" دمشق- ایرنا- ولید المعلم معاون نخست وزیر و وزیر خارجه سوریه با ستودن حمله موشکی ایران به البوکمال و اعلام اینکه این موشک ها در راستای مبارزه با تروریسم شلیک شده است، گفت: همکاری با جمهوری اسلامی قانونی و در چارچوب حاکمیت ملی سوریه است.", "text":"به گزارش ایرنا، وی روز سه شنبه در مصاحبه با شبکه المیادین با اعلام این مطلب افزود : سوریه دیگر محور بحث های بین ‌المللی نیست و این کشور آخرین فصل مبارزه با تروریسم را رقم خواهد زد. وزیر خارجه سوریه ادامه داد: آخرین فصل جنگ سوریه شامل آزادسازی ادلب و شمال شرق حلب از منبج تا شرق فرات می شود. المعلم اضافه کرد: همه طرف ها اطمینان دارند که سوریه آخرین فصل مبارزه با تروریسم را نیز به پایان خواهد رساند. وی تصریح کرد: هدف از تجاوز 4 گانه به لاذقیه، طولانی کردن مدت بحران است تا اسرائیل فرصت هضم پیروزی های ارتش سوریه با کمک همپیمانانش را بیابد.این مقام سوری ادامه داد: هدف، طولانی کردن بحران در سوریه است تا اسرائیل پیروزی های ارتش سوریه را هضم کند؛ پیروزی هایی که ارتش سوریه با کمک همپیمانان و با آزادسازی بیش از 90 درصد سرزمین های سوری محقق کرد.وی با اشاره به توان موشکی سوریه تاکید کرد : سامانه های دفاعی سوریه تاکنون موفقیت شده اند با موشک های اسرائیلی مقابله و دو سوم آنها را سرنگون کنند. این مقام وزارت خارجه سوریه ابراز اطمینان کرد که سوریه توانایی محافظت از حریم هوای خود را در مقابل تجاوزهای رژیم صهیونیستی و دیگران دارد. المعلم درباره سامانه های اس 300 تحویلی از سوی روسیه به سوریه نیز گفت: سوریه بر اساس تاکیدات طرف روسی اطمینان دارد که آسمان این کشور با این سامانه ها محافظت و امن خواهد بود. بر اساس ارزیابی های نظامی، دستیابی ارتش سوریه به سامانه های روسی با قدرت بالای آن، مانع ورود جنگنده های اسرائیل به آسمان این کشور می شود. سامانه اس 300 قابلیت نصب ثابت و حمل با خودرو را دارند و موشک آن دارای کلاهک جنگی به وزن 133 کیلوگرم با قدرت انفجاری بالاست که می تواند هدف را بدون برخورد مستقیم منهدم کند. سامانه اس 300 از نوع موشک با برد 47، 75 و 150 کیلومتر بهره می برد و اهدافی با فاصله 25 کیلومتر را هم می تواند سرنگون کند. سامانه 'انتی -2500 ' نوع جدید اس 300 است که برد موشک های آن به 250 کیلومتر می رسد و سرعت موشک های آن از 4300 تا 10 هزار کیلومتر در ساعت متفاوت است. خاورم**8005*1436*            "}