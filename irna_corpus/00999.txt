{"onTitr":"","titr":" خانواده شهیدان حمیدرضا شکارچی و احمد مهربان تجلیل شدند","describe":" تهران-ایرنا-آیین تجلیل از خانواده های شهیدان حمیدرضا شکارچی و احمد مهربان در صد و بیست و ششمین برنامه «در کوی نیکنامان» فرهنگسرای گلستان برگزار شد.", "text":"به گزارش روز پنجشنبه روابط عمومی مراکز فرهنگی هنری منطقه 8 و فرهنگسرای گلستان، این برنامه با هدف تجلیل از خانواده‌های شهدای دفاع مقدس و مدافع حرم، ترویج فرهنگ ایثار و شهادت، مرور آموزه‌های دینی مناسبتی، ترویج سبک زندگی شهدا، تجدید میثاق با آرمان‌های امام (ره) و شهدا، ترویج باورهای دینی و بیان مواضع فکری و عقیدتی شیعه هر هفته برگزار می‌شود. ویژه برنامه «در کوی نیکنامان» امروز- پنجشنبه-در اولین روز ماه صفر، میزبان خانواده های شهیدان حمیدرضا شکارچی و احمد مهربان بود. شهیدان حمیدرضا شکارچی متولد 30 فروردین ماه 1347 در تهران، 29 اسفندماه 1366 در منطقه ماووت عراق و احمد مهربان متولد 22 مردادماه 1341 در تهران، 27 مرداد ماه 1361 در پاسگاه زید به درجه رفیع شهادت نائل شده اند. خواهر شهید حمیدرضا شکارچی در این آیین با اشاره به ویژگی این شهید گفت: ما چهار فرزند بودیم، حمیدرضا واقعاً با بقیه فرق داشت و روزهایی که با من می گذراند خیلی برایم خاطره انگیز بود، وی بسیار شوخ طبع و دوست داشتنی بود و وقتی در یک مهمانی حاضر نبود همه سراغش را می گرفتند و این به خاطر اخلاق خوبش بود، دوستانی که انتخاب می کرد همه نمونه بودند و اکثراً هم شهید شدند. وی افزود: حمیدرضا در دانشگاه علم و صنعت درس می خواند یک روز به خانه آمد و گفت دانشگاه دانشجوها را به مدت 6ماه به جبهه می برد و من می خواهم بروم البته خانواده ابتدا قبول نکرد اما می گفت من که باید بعدا به جبهه بروم اجازه دهید همین الان داوطلبانه باشد در نهایت به سمت غرب راهی شد و دو، سه ماه بیشتر طول نکشید که شهید شد. این خواهر شهید ضمن بیان نحوه شهادت برادرش اظهارداشت: برادرم در جبهه قسمت اطلاعات عملیات بود یک روز تماس گرفت و به مادرم که دلواپس بود، گفت؛ برای من اتفاقی نمی افتد ما قبل از عملیات می رویم بررسی های مرزی را انجام می دهیم و نیروهای دیگر برای عملیات می روند. شکارچی افزود:اسفند ماه بود که ما هیچ اطلاعی از ایشان نداشتیم، مادرم اراک بود و دلواپس، شب ها مدام خواب های بد می دید تا اینکه اطلاع می دهند برادرم 26 اسفند ماه شهید شده است. در ادامه خواهر شهید شکارچی درباره انتظار خود از مردم و مسئولین گفت: با توجه به شرایطی که در جامعه پیش آمده مسئولین واقعاً باید خیلی مراعات رفتارشان را بکنند چون باید جواب خیلی از این خانواده ها را بدهند. وی افزود: این شهیدان برای به دست آوردن مقام و جایگاه نرفتند اینها رفتند به خاطر وطن و خانواده و شرف، من وقتی جامعه را می بینم خیلی افسوس می خورم، ان شاالله که مردم و مسئولین بتوانند راه این شهیدان را ادامه دهند. شکارچی با اشاره به شرایط جوانان در جامعه اظهارداشت: جوانان امروز درکی از صحبت های آن دوران ما ندارند، آنها در دورانی بزرگ می شوند که نمی توانند زندگی آن زمان ما را باور کنند و چون باور ندارند حرف ما را خیلی قبول نمی کنند، امروز جوانان به دنبال زندگی راحت هستند و زمانی که به نتیجه نمی رسند می گویند می خواهیم از اینجا برویم. قرائت دعای پر فیض زیارت عاشورا، مرثیه خوانی و روضه خوانی و مداحی ذاکر اهل بیت(ع) از دیگر بخش های ویژه برنامه در کوی نیکنامان بود. فرهنگسرای گلستان در نارمک، میدان هلال احمر، خیابان گلستان واقع شده است. تهرام/7245/1539            "}