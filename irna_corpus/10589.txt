{"onTitr":"","titr":" خنثی سازی عملیات روانی دشمن به روحیه جهادی نیاز دارد","describe":" تربت حیدریه - ایرنا - فرمانده سپاه ناحیه تربت حیدریه گفت: کشور در شرایط جنگ اقتصادی قرار گرفته و دشمن با عملیات روانی به دنبال فشار مضاعف در این نبرد است لذا خنثی سازی عملیات روانی دشمن نیازمند روحیه جهادی و انقلابی است.", "text":"به گزارش ایرنا، سرهنگ علی نیک یاد روز سه شنبه در دوازدهمین نشست مجمع عالی بسیج تربت حیدریه افزود: بسیج همچون گذشته در صحنه های مختلف با صلابت و اقتدار حضور فعال دارد و در صورت نیاز دستگاه های نظارتی به نیروی انسانی برای نظارت بهتر و دقیق تر بر بازار، سپاه و بسیج مثل همیشه آماده کمک و خدمت رسانی به آنهاست.وی اظهار داشت: بسیج ظرفیت عظیم و گسترده ای در حوزه های مختلف اقتصادی، فرهنگی، اجتماعی و سیاسی دارد و هر کس از این ظرفیت استفاده کرده، با موفقیت روبرو شده است.دادستان تربت حیدریه نیز در این نشست به احتکارکنندگان کالاها هشدار داد و گفت: قانون برای این جرم مشهود مجازات سه سال حبس تا اعدام در نظر گرفته است.حسین مسرور افزود: چنانچه محتکر قصد ضربه به نظام و علم به تاثیر آن داشته باشد، به عنوان مفسد فی الارض شناخته شده و جرمش اعدام است.وی اظهار داشت: دستگاه های نظارتی باید از مبدا تولید تا چرخه توزیع نظارت بهتر و دقیقتر به قیمت گذاری کالاها داشته باشند.رئیس کارگروه اقتصادی مجمع عالی بسیج تربت حیدریه نیز گفت: مردم ایران در عرصه های مختلف پشتیبان انقلاب و نظام بوده و در صحنه های حساس، کشور را یاری دادند و به حق نیست در شرایط نابسامان اقتصادی عده ای سودجو بر آنان و اوضاع معیشتی آنها فشار بیاورند.حسین جهانشیری افزود: انتظار این است که دستگاه های نظارتی نظارت بهتر و منسجم تر بر تنظیم بازار و قیمت گذاری کالاها داشته باشند و این مطالبه جدی و به حق مردم است.وی اظهار داشت: در شرایطی که همه اقلام مصرفی و کالاهای اساسی در بازار وجود داد، هجوم مردم برای خرید بیش از میزان مصرف، نشان دهنده عملیات روانی دشمن است که خنثی سازی آن نیازمند آگاهی، اطلاع رسانی و تبلیغات است.رئیس شورای اسلامی شهرستان تربت حیدریه نیز گفت: امروز نباید بازاریان و اصناف در میدان دشمن بازی کنند زیرا به حیثیت بازار خدشه وارد می شود.رامین مصطفوی با بیان اینکه تمام کالاهای اساسی و اقلام مصرفی مردم در بازار وجود دارد افزود: به زودی 40 تن روغن جامد در این شهرستان توزیع خواهد شد.شهرستان 225 هزار نفری تربت حیدریه در 150 کیلومتری جنوب غربی مشهد قرار دارد. 6121 / 6053            "}