{"onTitr":" معاون استاندار کهگیلویه و بویراحمد:    ","titr":" بدون کار کارشناسی مجوز راه اندازی مراکز معاینه فنی صادر نشود","describe":" یاسوج- ایرنا- معاون عمرانی استاندار کهگیلویه و بویراحمد گفت: بدون کار کارشناسی و بررسی تمامی جوانب امر مجوز ایجاد و راه اندازی مراکز جدید معاینه فنی خودروهای سبک و سنگین در نقاط مختلف این استان صادر نشود.", "text":"به گزارش ایرنا، عزیز فیلی روز سه شنبه در نشست کارگروه معاینه فنی کهگیلویه و بویراحمد در یاسوج اظهار داشت: مهمترین معیارها برای صدور این مجوزها در استان شامل داشتن یا نداشتن صرفه اقتصادی، میزان جمعیت منطقه مورد نظر و فاصله آن با نزدیکترین مرکز معاینه فنی خودرو باشد.وی افزود: متقاضیان ایجاد و راه اندازی مراکز جدید معاینه فنی خودرو در کهگیلویه و بویراحمد در زمینه مسائل فنی، مالی و اقتصادی از سوی دستگاه های اجرایی مربوطه به ویژه اداره کل راهداری و حمل و نقل جاده ای توجیه شوند.معاون عمرانی استاندار کهگیلویه و بویراحمد بیان کرد: در این صورت چنانچه به دلیل کمبود مشتری دچار ضرر و زیان مالی شوند حق مقصر دانستن هیچ کدام از مسئولان اجرایی یا نهادهای دولتی استان را ندارند.فیلی عنوان کرد: آمارها نشان می دهد که حدود 900 دستگاه انواع خودروی سنگین در کهگیلویه و بویراحمد وجود دارد و لازم است به طور مستمر و هر چند ماه یکبار معاینه فنی شوند.وی ابراز داشت: هم اینک 9 نفر متقاضی ایجاد و راه اندازی مراکز جدید معاینه فنی خودرو در کهگیلویه و بویراحمد هستند.فیلی گفت: سه مورد از این تعداد تقاضا مربوط به شهرستان بویراحمد، سه مورد مربوط به شهرستان گچساران و سه مورد نیز مربوط به شهرستان کهگیلویه است.هم اینک تعداد مراکز معاینه فنی خودرو در کهگیلویه و بویراحمد سه مورد است که از این تعداد یک مورد در شهر یاسوج، یک مورد در شهر دوگنبدان و یک مورد نیز در شهر دهدشت قرار دارد.7535/6110            "}