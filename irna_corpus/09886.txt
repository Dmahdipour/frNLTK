{"onTitr":"","titr":" افتتاح مجتمع ایثار اردبیل 60 میلیارد ریال اعتبار نیاز دارد","describe":" اردبیل- ایرنا- مدیر موسسه فرهنگی، ورزشی و توانبخشی ایثار استان اردبیل گفت: هم اکنون فاز دوم مجتمع فرهنگی، ورزشی و توانبخشی ایثار اردبیل 85 درصد پیشرفت  فیزیکی دارد و برای تکمیل و بهره برداری آن به 60 میلیاردر یال اعتبار نیاز است.", "text":"علی نوید مهرنگ روز چهارشنبه در مصاحبه با خبرنگاران افزود: این مجموعه در زمینی به مساحت 2 هکتار در چهار طبقه با 13 هزار و 800 متر مربع زیربنا احداث خواهد شد،  طبقه اول آن مجموعه ورزشی و استخر شنا، طبقه دوم بخش فرهنگی و اداری، طبقه سوم تالار با ظرفیت بیش از هزارنفر و طبقه چهارم آن 30 واحد سوییت با چشم انداز بسیار زیبا به دریاچه شورابیل خواهد بود.وی اضافه کرد: فاز نخست و طبقه اول این مجتمع با شش هزارو 500 متر مربع زیر بنا شامل استخر و مجموعه آبدرمانی، سالن ورزشی و بدنسازی با اعتباری بیش از 15 میلیارد ریال در سال 95 با حضور مسئولان کشوری و استانی افتتاح و به بهره برداری رسید.او ادامه داد: مجتمع فرهنگی، ورزشی و توانبخشی ایثار اردبیل متعلق به خانواده‌های شهدا٬ جانبازان٬ ایثارگران و آزادگان است که در آن علاوه بر جانبازان و ایثارگران به عموم مردم نیز خدمات ارائه می شود و این موضوع از اهمیت ویژه‌ای برخوردار است.  نوید مهرنگ گفت: ارائه خدمات متناسب با نیازهای روحی و جسمی ایثارگران، رسیدگی به امور ورزشی جامعه ایثارگران، کاهش هزینه های ایثارگران، حفظ جایگاه و تکریم از آنها و حفظ و اشاعه فرهنگ ایثار و شهادت و انتقال آن در جامعه به ویژه برای نسل جوان و امروزی از جمله اهداف احداث این مجموعه است.وی با اشاره به اینکه در طول روز به طور میانگین 800 نفر از امکانات موسسه فرهنگی، ورزشی و توانبخشی ایثار استان استفاده می کنند، افزود: در 2 سالن ورزشی چند منظوره دیگری در میدان توحید اردبیل و شهرستان خلخال به ایثارگران و خانواده های آنان ارائه خدمت می شود.او با بیان اینکه این مجتمع فرهنگی ورزشی هیچ هزینه ای برای بنیاد شهید و امور ایثارگران تحمیل نکرده و بودجه دولتی دریافت نمی کند، اظهار داشت: کلیه خدمات ارائه شده به جامعه ایثارگران و خانواده های آنان در این مجتمع کاملا رایگان بوده و ریالی از آنها دریافت نمی شود.مدیر موسسه فرهنگی، ورزشی و توانبخشی ایثار استان اردبیل بیان کرد: خدمات گیاه دارویی به صورت پایلوت با استفاده از پزشکان و متخصصان طب سنتی در مجتمع فرهنگی، ورزشی و توانبخشی ایثار اردبیل به منظور جایگزینی برای داروهای شیمیایی در حال اجراست و نتایج خوبی هم حاصل شده است.وی راه اندازی فیزیوترابی، کاردرمانی و گفتار درمانی در بخش توانبخشی این مجموعه، شروع به کار مجدد کانون فرهنگی هنری شاهد و راه اندازی مرکز فرهنگی ورزشی در شهرستان گرمی را از جمله برنامه های آینده این موسسه در استان عنوان کرد.6130/6016            "}