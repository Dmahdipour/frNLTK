{"onTitr":"","titr":" شرکت آبفای روستایی استان اردبیل زیان ده شده است","describe":" اردبیل - ایرنا - معاون برنامه ریزی شرکت آب و فاضلاب روستایی استان گفت: این شرکت زیان ده شده و قادر به پرداخت حقوق آبداران تحت پوشش نیست.", "text":"به گزارش ایرنا ، نقی رستمی روز پنجشنبه در جلسه کمیسیون کارگری خلخال افزود: در سال گذشته 115 میلیارد ریال حقوق به کارکنان این شرکت پرداخت شد ولی درآمد حاصل از فروش آب در این شرکت 40 میلیارد ریال بود.وی علت اصلی مشکل پرداخت حقوق 520 آبدار در مناطق مختلف استان را کمبود درآمد و اعتبارات تخصیص یافته از محل های اعتباری مختلف به این شرکت در سال گذشته و نیمه اول امسال در کنار کاهش درآمد شرکت ناشی از پایین بودن آب بهای مصرفی روستایی ذکر کرد.رستمی اظهار داشت: بودجه سالانه برای شرکت آب و فاضلاب روستایی استان 280 میلیارد ریال از سوی تهران پیش بینی و تنظیم شده و این بودجه با توجه به پایین بودن سطح درآمد شرکت حاصل از فروش آب در هیچ شرایطی محقق و عملیاتی نخواهد شد.او با بیان اینکه تولید آب با هزینه بالا و فروش آن به بهای پایین به مشترکین موجب زیان ده شدن شرکت آب و فاضلاب روستایی در سال های اخیر شده ، گفت: هزینه تولید هر متر مکعب آب شرب روستایی برای شرکت 17 هزار ریال بوده و این در حالی است که فروش آب به مصرف کنندگان روستایی 120 تا 300 ریال به ازای هر متر مکعب مصرف آب است.وی بیان کرد: بدلیل پایین بودن مصرف آب در روستاهای استان بویژه شهرستان های خلخال و کوثر در جنوب استان بدلیل استفاده از سایر منابع آبی در دسترس ، درآمد حاصل از فروش آب نمی تواند منبع درآمدی مطمئنی برای پرداخت حقوق آبداران شرکت باشد.وی علت طولانی شدن زمان اجرای طرح های آبرسانی روستایی در مناطق مختلف استان را پایین بودن سطح اعتبارات تخصیص یافته به این شرکت در سال جاری ذکر کرد و گفت: امسال 5 میلیارد ریال اعتبار نقدی به این شرکت تخصیص یافته و مابقی اعتبارات بصورت اوراق خزانه با زمان پرداخت 2 ساله است.رستمی افزود: همین امر موجب شده تا قراردادهای مناقصه واگذاری طرح های عمرانی این شرکت به پیمانکاران سه بار تکرار و در نتیجه مورد استقبال ضعیف پیمانکاران متقاضی این این طرح ها شود.فرماندار خلخال نیز در این جلسه گفت: مسئولان شرکت آب و فاضلاب روستایی استان مسئول پرداخت حقوق معوقه آبداران این شرکت با استفاده از منابع مالی در دسترس خود هستند.فریدون بابایی دلیل تاخیر در اجرای طرح های آبفای روستایی و آبرسانی روستاهای این شهرستان را بکارگیری پیمانکاران ناتوان مالی از سوی این شرکت اعلام کرد.علیرضا خلیلی ، رییس اداره تعاون ، کار و رفاه اجتماعی خلخال هم از تشکیل 40 پرونده اختلافات کارگری ، کارفرمایی منجر به صلح و سازش در6 ماه اول امسال خبر داد.وی گفت: در این مدت هیات تشخیص برای 152 پرونده شکایت کارگری نیز رسیدگی کرده و نتیجه آن صدور احکام مقتضی و  پرداخت حقوق ، عیدی ، سنوات و حق بیمه معوقه کارگران از سوی کارفرمایان شده است.7119/6018            "}