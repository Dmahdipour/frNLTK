{"onTitr":" مدیر آموزش و پرورش:    ","titr":" تنبیه بدنی دانش آموز دختر تکابی کذب است","describe":" مهاباد- ایرنا- مدیر آموزش و پرورش تکاب با تکذیب مطالب منتشر شده در فضای مجازی مبنی بر بد رفتاری و تنبیه دانش آموزان گفت: خبر تنبیه بدنی یک دانش آموز دختر در این شهرستان صحت ندارد و غیرواقعی است.", "text":"یحیی علی پناه روز دوشنبه در گفت و گو با خبرنگار ایرنا افزود: پس از انتشار مطالب غیرواقعی و کذب در خصوص تنبیه بدنی دانش آموز یکی از مدارس ابتدایی دخترانه، موضوع بلافاصله به صورت حضوری و فوری بررسی شده و مشخص شد چنین اتفاقی در این مدرسه دخترانه رخ نداده است.وی بیان کرد: بنابر اظهار پدر این دانش آموز، خبر منتشر شده مبنی بر تنبیه فرزند وی صحت نداشته و اعضای این خانواده آشنایی چندانی با اینترنت و فعالیت در فضای مجازی و پیام رسان ها ندارند و در این مورد نیز پیام و مطلبی ارسال نکرده اند.علی پناه ادامه داد: با بررسی پیام های فرستاده شده به یک کانال تلگرامی در تکاب مشخص شد که متاسفانه  فرد دیگری با جعل عنوان 'مادر دانش آموز'، به انتشار خبر غیرواقعی تنبیه دانش آموز دختر دوره ابتدایی اقدام کرده بود.به گزارش ایرنا، روز گذشته یک کانال در پیام رسان های اجتماعی، مدعی تنبیه بدنی یک دانش آموز دختر توسط معلم ابتدایی یکی از مدارس دخترانه تکاب در زنگ تفریح شده بود.در سال تحصیلی جدید بیش از 13 هزار دانش آموز در تکاب راهی مدرسه شدند که از این تعداد 7 هزار و 500 نفر در مدارس ابتدایی مشغول به تحصیل هستند.شهرستان تکاب با 81 هزار نفر در جنوب آذربایجان غربی واقع شده است.7514/6185/2093            "}