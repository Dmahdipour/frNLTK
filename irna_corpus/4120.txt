{"onTitr":" رئیس پلیس پایتخت:    ","titr":" توانمندسازی ماموران انتظامی در دستور کار است","describe":" ایرنا ـ تهران ـ رئیس پلیس پایتخت با تاکید بر اینکه ناجا به سمت تشکیل پلیس اجتماعی و جامعه محور حرکت می کند اظهارداشت: ارتقای توانمندی و مهارت های ماموران انتظامی بویژه آنان که در خیابان با مردم تماس مستقیم دارند در دستور کار جدی است.", "text":"به گزارش ایرنا، سردار حسین رحیمی عصر دوشنبه در نشست مشترک هم اندیشی پلیس، نخبگان و اصحاب رسانه گفت: برگزاری دوره های آموزشی برای ماموران راهور و کلانتری ها که در ارتباط مستمر با مردم هستند از جمله برنامه هاست. وی با بیان اینکه پلیس باید به سمت مسیرهای نو حرکت کند افزود: گروه نخبگان جوان و شورای فرهنگی متشکل از اندیشمندان دانشگاهی و اصحاب رسانه با توجه به رویکرد پلیس پایتخت برای بهره گیری از ظرفیت های علمی این فرهیختگان تشکیل شده است.رحیمی با بیان اینکه مردم را ارزشمندترین سرمایه خود می دانیم و در حال تبدیل این گفتمان به رفتار بین پرسنل خود هستیم، تاکید کرد: پلیس به هیچ وجه مخالف شادی و کسب و کار مردم نیست و حتی برای امنیت آنها همه تلاش ها را به کار می گیرد.رئیس پلیس پایتخت با بیان اینکه هنوز ترس از پلیس در بخش هایی از جامعه از بین نرفته است بیان کرد: این تفکر که پلیس برخوردهای خشن می کند و نامهربان است هنوز نزد برخی افراد حتی قشر نخبه جامعه وجود دارد در حالی که پلیس امروز در مسیر رشد ارتباطات اجتماعی قرار دارد و باید واقعیت ها و مسائل را در جای خود دید و تحلیل کرد.وی آموزش را رکن اساسی پلیس جامعه محور ذکر و خاطرنشان کرد: یکی از راههای پیشگیری از وقوع جرم و حرکت به سمت اجتماعی شدن پلیس ارتقای آموزش به گروه های هدف است و به همین منظور اخیرا به 10 هزار نفر از کسانی که برای راه اندازی کسب و کار و تعیین صلاحیت فردی معرفی شده اند و همچنین 80 هزار دانش آموز در ارتباط با مسائل ترافیکی و انضباطی آموزش های لازم را ارائه داده ایم.به گفته رحیمی با این رویکرد آموزشی، 50 هزار راننده متخلف موتور و خودرو نیز پیش از ترخیص و تحویل وسیله نقلیه شان را آموزش داده ایم که تاثیر بسزایی در کاهش رفتارهای مخاطره آمیز آنها داشته است.وی تاکید کرد: باوجود برخی مشکلات و کمبودها بویژه از نظر اعتباری، در بحث های علمی، آموزشی و توانمندسازی توپ را در زمین دیگران نمی اندازیم و کارمان را تعطیل نمی کنیم؛ برای ارائه آموزش های همگانی نیز فراتر از وظیفه و ماموریت هایمان عمل کرده ایم.رئیس پلیس تهران بزرگ گفت: البته شرایط کار ماموران ناجا بویژه ارتباط مداوم آنان با آسیب دیدگان اجتماعی و بزهکاران بسیار سخت است که در نقدها این مسائل هم باید مد نظر قرار گیرد.به گزارش ایرنا در این نشست برخی صاحبنظران علوم اجتماعی و نیز مدیران رسانه ها نیز به بیان نظرهای خود پرداختند که رئیس سازمان نظام روانشناسی و مشاوره کشور یکی از آنها بود و با بیان اینکه سلامت روان جامعه از سلامت جسم آن کم اهمیت تر نیست افزود: خانواده ها به جسم و تغذیه فرزندان خود می دهند اما از تغذیه روح و روان آنان غافل هستند.عباسعلی اللهیاری با بیان اینکه نگاهمان به سلامت غلط است افزود: درحالی پزشکان را در کشور در سیاستگذاری ها متولی سلامت می دانند که تنها 20 درصد از سلامت، جسمانی است که آن هم تحت تاثیر سلامت روح و روان قرار دارد.وی گفت: این نگاه غلط به سلامت به نظام بودجه ریزی هم سرایت کرده و معادل سه دهم درصد و معادل کمتر از یک درصد اعتبارات سلامت به سلامت روانی اختصاص یافته است.اللهیاری با بیان اینکه باید مراقب آسیب های اجتماعی نوین هم بود اظهارداشت: امروز ارتباط اعضای خانواده با یکدیگر به کمتر از 30 دقیقه کاهش پیدا کرده است و شاهد شکل گیری شخصیت های مجازی و هویت مجازی نیز هستیم.وی افزود: درحالی جوانان ما به سن ازدواج می رسند که همه مهارت ها از آشپزی، خطاطی، رانندگی و ... را فرا گرفته اند اما مهارت های ارتباطی و زناشویی را آموزش ندیده اند.به گزارش ایرنا رئیس انجمن مددکاری اجتماعی ایران نیز در این نشست با بیان اینکه در پیشگیری و مدیریت آسیب های اجتماعی موفق نبوده ایم افزود: رویکرد مدیریت آسیب های اجتماعی سلبی و قهری بوده و برای همین نتیجه مدنظر حاصل نشده است.سید حسن موسوی گفت: برای موفقیت پلیس در عرصه اجتماعی باید همه شرکای اجتماعی پلیس نیز دغدغه داشته باشند؛ مردم نیز نقش مسئولانه خود را در مسائل اجتماعی بخوبی ایفا کنند و مشارکت اجتماعی ناشی از احساس تعلق در آنان شکل گیرد.برخی مدیران و خبرنگاران رسانه ها نیز در این نشست بر توسعه همکاری های مشترک با بخش های مختلف پلیس تاکید کردند.تهرام/6139/ 1008            "}