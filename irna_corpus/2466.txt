{"onTitr":"","titr":" از بازداشت الحریری تا ناپدید شدن خاشقچی","describe":" بیروت - ایرنا - ناپدید شدن «جمال خاشقچی» روزنامه نگار منتقد سعودی و احتمال قتل یا ربوده شدن وی از سوی نیروهای اطلاعاتی عربستان، این روزها پرونده بازداشت «سعد الحریری» نخست وزیر لبنان در ریاض و استعفای جنجالی او را به یادها آورده است.", "text":"به گزارش ایرنا، خاشقچی روزنامه نگار منتقد سعودی از سه شنبه هفته پیش پس از مراجعه به کنسولگری عربستان در استانبول ناپدید شده است.خاشقچی در زمانی نه چندان دور سردبیر روزنامه 'الوطن' سعودی بود و به عنوان یک روزنامه‌ نگار نزدیک به محافل قدرت در ریاض شناخته می شد و مشاور شخص «ترکی الفیصل» رئیس پیشین دستگاه اطلاعاتی عربستان را نیز در کارنامه خود یدک می کشد. وی پس از قدرت‌گیری «محمد بن سلمان» و تغییر برخی سیاست های سعودی، به انتقاد از هیات حاکمه ریاض پرداخت و این گونه بود که از یک روزنامه نگار صاحب نفوذ به یک نویسنده منتقد تبدیل شد و شرایط دشوار پیش روی وی، سرانجام موجب شد کشورش را ترک کند.ناپدید شدن او در رسانه های بین المللی سر و صدای زیادی به پا کرد و در صدر همه، روزنامه «واشنگتن پست» در ستونی که خاشقچی نویسنده آن بوده، تیتر زد «صدای گمشده» و این ستون را سفید به چاپ رساند.این روزنامه آمریکایی در تارنمای رسمی خود نوشت: دو منبع آگاه گفتند که پلیس ترکیه به این نتیجه رسیده که خاشقچی هفته گذشته توسط یک تیم از عربستان که به طور خاص برای کشتن وی به استانبول آمده بود، در کنسولگری این کشور در این شهر به قتل رسیده است.برخی ناظران می گویند که شاید اگر در ماجرای استعفای مشکوک سال گذشته، همصدایی بیشتر مقام های لبنانی به ویژه حمایت های «میشل عون» رئیس جمهوری لبنان و «سید حسن نصرالله» دبیرکل حزب الله و بستگان و هم حزبی های نخست وزیر لبنان وجود نداشت، چنین سرنوشتی در انتظار الحریری بود.** غائله بازداشت الحریری در ریاضظهر شنبه 13 آبان ماه 96، الحریری در برابر دوربین تلویزیون عربستان، آن هم در ریاض به صورت ناگهانی از نخست وزیری لبنان استعفا کرد، البته بعد از اینکه در متن استعفای قرائت شده توسط او اتهامات زیادی به ایران و حزب الله زده شد.محافل رسانه ای و سیاسی لبنانی زمانی که از شوک این استعفای ناگهانی خارج شدند، به سرعت شبهات زیادی را مطرح کردند: چرا الحریری از یک تلویزیون لبنانی مثل شبکه «المستقبل» متعلق به خودش استعفایش را اعلام نکرد، چرا او در خواندن متن استرس داشت و چند بار متن را غلط خواند و مکث کرد؛ چرا در متن برخی از اصطلاحات عربی پر استفاده در عربستان  و نه لبنان استفاده شده بود و ده ها سوال دیگر سناریوی زیر فشار بودن استعفا را مطرح کرد.الحریری که کمتر از یک سال قبل برای دومین بار به نخست وزیری لبنان رسیده بود، همواره از برنامه هایش برای کشور می گفت و استعفای او بدین شکل برای هیچ یک از مقام ها و حتی هم حزبی های او نیز باورپذیر نبود.«نبیه بری» رئیس پارلمان لبنان آن روزها گفت که باور انفجار بمب اتمی در لبنان برایش آسانتر از باور استعفای الحریری است.«جبران باسیل» وزیر خارجه لبنان و رئیس حزب «جریان ملی آزاد» با بیان اینکه هیچ کس اطلاعی از استعفای الحریری نداشت، تاکید کرد: لبنان بحران های زیادی را پشت سر گذاشته و با وحدت این بحران را هم پشت سر خواهد گذاشت.«طلال ارسلان» وزیر کابینه لبنان و رئیس «حزب دمکرات» گفت که استعفای الحریری به این شکلی که انجام گرفت، مشکوک است و این تردید را ایجاد می کند که آیا وی برای اعلام استعفا تحت فشار قرار گرفته است.رئیس جمهوری لبنان سفر خود به کویت را لغو کرد و ضمن اعلام آماده باش، به فرماندهان امنیتی و نظامی کشورش دستور داد، تدابیر امنیتی لازم را اتخاذ کنند.عون استعفای الحریری را زیر فشار و غیرقابل قبول دانست و از عربستان  خواست تا نخست وزیر لبنان را رها کند تا هر چه زودتر به بیروت بازگردد.وی  بازداشت الحریری در عربستان را «اقدام خصمانه» علیه لبنان خواند و بازنگشتن وی به کشورش را غیرقابل توجیه و خلاف کنوانسیون وین و حقوق بشر دانست.نصرالله هم تاکید کرد که این استعفا به تصمیم خود الحریری نبوده، بلکه استعفا تصمیم سعودی بوده و به او دیکته شد.وی همچنین اهانت سعودی ها به نخست وزیر لبنان را توهین به همه لبنانی ها توصیف کرد.الحریری دو هفته ای را در عربستان به سر برد و البته عکس هایی از او منتشر شد که با شاه سعودی دیداری داشته و گفت و گویی تلویزیونی را پس از یک هفته نیز ترتیب داد و در آن همه شایعات را در مورد بازداشت خود رد کرد. اما لبنانی ها بازهم باور نکردند و تهدید به کشاندن موضوع به شورای امنیت کردند.** سیلی در ریاض، استقبال در پاریس خبرگزاری «رویترز» درباره برخورد با الحریری گزارش داد: از نخست وزیر لبنان خواسته شد تا در نشستی با حضور ولیعهد سعودی شرکت کند، اما چهار ساعت بعد، متن سخنرانی استعفا را برای قرائت در تلویزیون به او دادند. از لحظه ورود الحریری به ریاض، شرایط برای او غیرعادی بود؛ تلفنش ضبط شد، هیچ شاهزاده‌ یا مقام‌ وزارتی برای استقبالش نیامد و او را روز بعد ناچار به استعفا کردند. عربستان به این نتیجه رسیده بود که الحریری باید برود، چرا که او تمایلی برای مقابله با حزب ‌الله ندارد.روزنامه «الاخبار» لبنان نوشت: چند ساعت پس از حضور الحریری در ریاض، از وی خواسته شد تا برای انجام پاره ای دیدارهای مقدماتی پیش از ملاقات با «ملک سلمان»، به ویلای «ریتز کارلتون» برود. اما وقتی به آنجا رسید ناگهان با تدابیر امنیتی شدید روبرو شد و فهمید که بازداشت شده است. مسئولان امنیتی سعودی تلفن همراه الحریری و اعضای تیم امنیتی او را گرفتند و اعضای تیم را مخیر بین ماندن یا بازگشت به بیروت کردند، با این توضیح که در صورت ترک ریتز کارلتون دیگر امکان بازگشت به آن را ندارند.نشریه آمریکایی «نیویورکر» هم به نقل از یک مقام امنیتی آمریکایی نوشت که الحریری طی بازداشت 11 ساعته در ریاض با چندین سیلی بر صورت خود، غافلگیر شده است.پس از آن سعودی ها از خانواده الحریری و اعضای ارشد حزب المستقبل خواستند تا برای بیعت با «بهاء الدین الحریری» برادر نخست وزیر، به عربستان بروند که با مخالفت آنان روبرو شد.«نهاد المشنوق» وزیر کشور لبنان و از سران ارشد المستقبل در اظهارنظر نادری گفت: ما گله گوسفند یا قطعه زمین نیستیم که ملکیت آن به شخص دیگری انتقال پیدا کند. در لبنان سیاست مبتنی بر انتخابات است و بر اساس بیعت با این و آن نیست.در روزهای پرالتهاب لبنان، کشورهای عربستان، امارات، کویت و بحرین از اتباع خود خواستند که هر چه سریعتر خاک لبنان را ترک کنند و بدینگونه به تنش ها دامن زدند.تحرکات و اظهارنظرهای مقام های لبنانی هم هر روز بیشتر و داغتر می شد. مکالمه های تلفنی رئیس جمهوری و وزیر خارجه لبنان با مقام های کشورهای دیگر و دیدارهای بین المللی و بین احزاب و گروه های سیاسی از جمله دیدار نصرالله با باسیل، همه را علیه عربستان در یک صف قرار داد.«فدریکا موگرینی» مسئول سیاست خارجی اتحادیه اروپا درباره اقامت اجباری الحریری در عربستان گفت: انتظار داریم الحریری به لبنان بازگردد.«زیگمار گابریل» وزیر خارجه آلمان در دیدار با همتای لبنانی خود ضمن انتقاد از نحوه برخورد عربستان با الحریری، این استعفا را نامتعارف خواند و گفت، در چند ماه گذشته روح ماجراجویی در رهبری عربستان گسترش یافته و ما در خصوص این مساله سکوت نخواهیم کرد.«بوریس جانسون» وزیر خارجه وقت انگلیس در تماس تلفنی با جبران باسیل، ابراز امیدواری کرد که الحریری هرچه سریعتر به کشورش بازگردد.پس از گذشت چند روز «ژان ایو لودریان» وزیر خارجه فرانسه خود را به ریاض رساند و با بن سلمان دیدار کرد. سفری که حاصل آن آزادی الحریری بود.سرانجام چند روز بعد، الحریری توانست از بند سعودی ها رهایی یابد و با گذر از قاهره به پاریس برود. وی در گفت و گو با شبکه «سی نیوز» (cnews) فرانسه گفت که آنچه در عربستان برمن گذشت، بازگو نخواهم کرد و نزد خود نگه می دارم.نخست وزیر لبنان بعد از اینکه با «امانوئل ماکرون» رئیس جمهوری فرانسه دیدار کرد، به بیروت بازگشت و استعفای خود را پس گرفت. بدین ترتیب بود که گمانه زنی ها مبنی بر بازداشت و استعفای اجباری او به یقین تبدیل شد.استعفای اجباری الحریری در کنار برخی اقدامات دیگر از جمله بازداشت تعدادی از شاهزادگان سعودی مخالف بن سلمان، باعث می شود تا اکثر ناظران سیاسی و رسانه های جهان ردپای عربستان در ماجرای خاشقجی را برجسته کنند.«پولا یعقوبیان» نماینده پارلمان و مجری سرشناس لبنانی نزدیک به الحریری به تازگی در اظهارنظری بحث برانگیز گفت: در صورتی که خاشقچی کشته شده باشد، باید بخاطر سلامتی الحریری خدا را شکر کنیم.مجری سرشناس لبنانی که همان روزها برای یک گفت و گوی تلویزیونی با الحریری به ریاض رفت، گفت: در روزهایی که الحریری در عربستان بود، با او توهین آمیز رفتار شده است. شاید مسائل دیگری هم بوده که من نمی دانم. من بدون دلیل یا سندی می گویم که بله او بازداشت شده بود.یعقوبیان در گفت و گو با شبکه تلویزیونی «الجدید» لبنان افزود: به نظر می رسد که با او برخورد توهین آمیزی شده است، اما من نمی دانم این مساله در چه حدی بوده است. چیزهای دیگری هم شنیدم، اما نمی دانم چقدر دقیق است.وی ادامه داد: همه چیز به صورت نامحسوس از قبل برنامه ریزی شده بود.مجری پیشین تلویزیون المستقبل درباره شرایط گفت و گویش با الحریری گفت: او خسته و تحت فشار بود. از مصاحبه مشخص بود که او خواهان استعفا نبود. سخن او درباره حزب الله و ایران در بیانیه استعفا با صحبتش در مصاحبه به طور کامل فرق داشت. روشن بود که چیزی خارج از اراده او به وقوع پیوسته است.خاورم**2054**1651            "}