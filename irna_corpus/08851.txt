{"onTitr":" استاندار:    ","titr":" برخی در مقابل طرح بازچرخانی آب احساسی عمل می کنند","describe":" اصفهان - ایرنا - استاندار اصفهان با تاکید بر ضرورت اجرای طرح بازچرخانی آب برای مقابله با فرونشست زمین و تقویت اکوتوریسم زاینده رود گفت: برخی افراد و گروه ها برای نقد و بررسی این طرح احساسی عمل می کنند.", "text":"به گزارش ایرنا، محسن مهرعلیزاده چهارشنبه شب در نشست با روسای احزاب و دبیران تشکل های سیاسی استان در استانداری اصفهان، افزود: این افراد و گروه ها به جای آنکه طرح های آبی استان را با دقت مطالعه و آنها را با نظرات کارشناسی مورد نقد و بررسی قراردهند، نظرات احساسی و بدون کارشناسی خود را در جامعه منتشر می کنند. وی بیان کرد: به نظر می رسد برخی از افراد و گروه ها، نان خود را در خشکی زاینده رود جستجو می کنند و به همین دلیل تمایلی به پیشبُرد طرح های آبی این استان ندارند. استاندار اصفهان با بیان اینکه خشکسالی و کم آبی بصورت جدی مهد تمدن، فرهنگ و هنر ایران اسلامی یعنی این خطه را تهدید می کند، افزود: تامین منابع آبی و جاری شدن آب در بستر زاینده رود مطالبه به حق و منطقی مردم این شهر است اما عده ای با رفتارهای احساسی خود این خواسته را به حاشیه می برند. وی اضافه کرد: در فضای احساسی نمی توان کاری انجام داد و برای حل مشکلات تصمیم های اصولی و کارشناسی گرفت. مهرعلیزاده اظهارداشت: یکسال قبل، از زمانی که تصدی استانداری اصفهان را برعهده گرفتم سعی کردم با نگاه جامع و کامل و به دور از احساس، برنامه های کارشناسی را برای حل مشکلات این استان داشته باشم. وی از کمبود آب، چالش های زیست محیطی و بیکاری به عنوان مهمترین مشکلات فراروی استان اصفهان نامبرد و افزود: تلاش برای حل این مشکلات در اولویت برنامه های مدیریت استان قرار گرفت و تاکنون نیز به نتایج خوبی دست یافته است. استاندار اصفهان نرخ بیکاری استان اصفهان در بهار سال گذشته را 16 و یک دهم درصد اعلام کرد و گفت: این میزان در بهار امسال به 13 و یک دهم درصد کاهش یافت. وی با اشاره به اینکه میانگین بیکاری در کشور چهار دهم درصد کاهش یافته است، افزود: این درحالی است که میزان بیکاری در اصفهان 2 و هشت دهم درصد کاهش یافت. *** حدود 700 هزار موتور سیکلت فرسوده از چرخه حمل و نقل اصفهان خارج می شود مهرعلیزاده در ادامه طرح جایگزینی موتورسیکلت های برقی به جای موتورسیکلت های بنزین سوز را از طرح های مهم محیط زیستی این استان بیان کرد و افزود: با اجرای این طرح که از ماه آینده آغاز می شود طی 2 سال آینده حدود 700 هزار موتور سیکلت برقی در اصفهان جایگزین موتور سیکلت های بنزین سوز خواهد شد. وی با اشاره به اینکه یک موتورسیکلت بنزین سوز چهار برابر یک خودرو آلودگی هوا ایجاد می کند، گفت: اجرای طرح یاد شده تاثیر بسزایی در کاهش آلودگی هوا در اصفهان دارد. *** بی توجهی به طرح های آبی استان، اصفهان را تهدید می کند استاندار اصفهان با تبیین وضعیت گذشته و حال خشکسالی در این استان با اشاره به اینکه بسیاری برنامه ها و طرح های مدیریت استان برای تامین منابع آبی و مقابله با خشکسالی اجرایی شده است، ادامه داد: یکی از این برنامه ها سازگاری با کم آبی بود که در این زمینه به دستور رئیس جمهوری، کارگروه ملی تشکیل شد. وی، طرح اشتغال برای کشاورزان آسیب دیده از خشکسالی، صفر شدن زمان دریافت مجوز برای طرح های سرمایه گذاری با راه اندازی درگاه سرمایه گذاری و از بین بردن بروکراسی سنگین اداری در این استان را از دیگر طرح های خود طی یکسال گذشته عنوان کرد و افزود: برای اولین بار در کشور توانستیم زمان دریافت مجوز طرح های سرمایه گذاری را به صفر برسانیم که مورد استقبال رئیس جمهور و وزیر کشور برای اجرا در سایر استان ها قرارگرفت. مهرعلیزاده با بیان اینکه بی توجهی به طرح های آبی استان، اصفهان را با خطر مواجه می کند، گفت: احداث سد تونل سوم کوهرنگ در سال 89 آغاز شد و قرار بود در سال 93 به بهره برداری برسد که در صورت بهره برداری می توانست بیش از 200 میلیون متر مکعب آب به حوضه آبریز زاینده رود اضافه کند اما متاسفانه مسائل حقوقی موجب توقف این طرح شده بود. وی ادامه داد: پس از تصدی استانداری اصفهان با پیگیری های انجام شده توانستیم مشکلات حقوقی آن را برطرف و عملیات ساخت آن را که در سال 96 زیر 20 درصد بود، از سربگیریم. استاندار اصفهان با اشاره به اینکه بودجه عملیات تکمیلی این طرح نیز تامین شده است، گفت: تلاش ما این است که تا پایان سال آینده این طرح به بهره برداری و بیش از 200 میلیون متر مکعب به زاینده رود اضافه شود. خاطرنشان می شود، عملیات اجرایی تونل سوم کوهرنگ در سال 1377 و با هدف تامین آب به میزان حدود 255 میلیون متر مکعب در سال برای تامین بخشی از کمبود آب منطقه مرکزی ایران آغاز شده است. قرارداد ساخت سد تونل سوم کوهرنگ نیز در سال 1389 بسته شد و قرار بود سال 93 به بهره برداری برسد. عملیات ساخت تونل سوم کوهرنگ مراحل پایانی خود را طی می کند اما عملیات اجرایی سد مخزنی این تونل در چند سال اخیر به دلیل مشکلات حقوقی و منابع مالی متوقف مانده بود. وی افزود: اجرای طرح بهشت آباد از دیگر طرح های آبی استان اصفهان مورد تاکید مدیریت استان است و باید بتوانیم حداقل تا پنج سال آینده این طرح را به بهره برداری برسانیم. به گفته وی با بهره برداری از این طرح 250 میلیون متر مکعب به آب استان اصفهان اضافه خواهد شد. به گزارش ایرنا، طرح انتقال آب بهشت آباد شامل سه بخش، احداث سد 1.5 میلیارد متر مکعبی به ارتفاع 178 متر، سامانه انتقال آب تا منطقه &#39; شلمزار&#39; که سامانه ای مشترک و بخش احداث خطوط انتقال از سامانه انتقال آب از شلمزار به اصفهان، یزد و کرمان است. شلمزار شهری در35 کیلومتری جنوب شهرکرد و مرکز شهرستان کیار در استان چهارمحال و بختیاری است. مهرعلیزاده همچنین انتقال آب از خلیج فارس به اصفهان را از دیگر طرح های در دست پیگیری استانداری اصفهان اعلام کرد و گفت: سرنوشت این خطه طی 30 تا 50 سال آینده در گرو اجرای این طرح هاست و چنانچه نسبت به اجرای آنها بی توجهی شود، نسل های آینده ما را نخواهند بخشید. *** طرح بازچرخانی آب در بستر زاینده رود استاندار در بخشی از سخنان خود با اشاره به سکونت بیش از 2 میلیون نفر جمعیت پنج میلیون نفری استان در شهر اصفهان گفت: ساکنان شهر اصفهان نیز از آب زاینده رود سهم دارند و نمی توان در واقع حقابه آنها را از این حوضه آبریز نادیده گرفت. وی افزود: طرح بازچرخانی آب که با 60 میلیون متر مکعب زاینده رود از باغ پرندگان تا سد آبشار اجرا خواهد شد، حقابه مردم شهر اصفهان از زاینده رود است. مهرعلیزاده گفت: اجرای این طرح افزون بر جلوگیری از تخریب پل های تاریخی زاینده رود بر اثر فرونشست زمین، اکوتوریسم شهر گردشگرپذیر اصفهان را تقویت و باعث نشاط و شادابی شهروندان می شود. وی با اشاره به اینکه اجرای این طرح بدون پساب انجام می شود، تاکید کرد: طرح یاد شده بگونه ای طراحی شده که به پل های تاریخی و منظره شهر آسیبی وارد نمی کند. استاندار اصفهان با اشاره به اینکه طرح گردش آب در بستر زاینده رود با لوله، کارشناسی شده است، گفت: عده ای با انتشار مطالب احساسی درصدد مخالفت با این طرح برآمدند و با بیان اظهارات غیرکارشناسی درصدد تشویش اذهان شهروندان نسبت به اجرای این طرح برآمدند. طرح انتقال آب با لوله به منظور دایمی کردن و پایداری آب در زاینده رود دو هفته قبل توسط استاندار اصفهان رسانه ای شد. براساس از این طرح که با اعتبار 500 میلیارد ریال اجرا خواهد شد 60 میلیون متر مکعب آب بصورت مستقیم از سد زاینده رود به شهر اصفهان منتقل و بوسیله لوله حد فاصل باغ پرندگان تا سد آبشار بازچرخانی می شود. در پایان این نشست روسای احزاب و دبیران تشکل های سیاسی استان با تشویق استاندار اصفهان، حمایت خود را از اجرای این طرح اعلام کردند. 2093            "}