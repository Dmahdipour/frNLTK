{"onTitr":"","titr":" عتیقه های گیلان هم حمایت می طلبند","describe":" رشت - ایرنا - مسئول موزه های گیلان بیان کرد: هشت هزار شیء عتیقه موزه رشت نیازمند اعتبار برای ساماندهی است.", "text":"نسرین قوامی روز پنجشنبه در گفت و گو با خبرنگار ایرنا افزود: 10 هزار شیء تاریخی در گنجینه رشت برای ساماندهی تعیین شده بود که با مجموع اعتبارات اختصاص یافته، تنها دو هزار شیء ساماندهی شد.وی اظهار داشت: اعتبارات این بخش از سازمان مرکزی تامین می شود که جوابگوی ساماندهی کامل نیست بنابراین نیاز است تا در این زمینه مسئولان استانی حامی این موضوع بوده و در این راستا یاری گر باشند.به گفته قوامی، در زمان حاضر 19 هزار شیء این گنجینه به ثبت دارایی کشور رسیده و ساماندهی، ثبت، طبقه‌بندی، ثبت دیجیتال و تهیه‌ شناسنامه برای این آثار از جمله اقداماتی است که در این موزه انجام در حال انجام است.وی یادآور شد: طی روزهای اخیر دو هزار و 50 شیء این موزه ساماندهی شده؛ اقدام یادشده همزمان با هفته گرامیداشت گردشگری در دفاتر اموال فرهنگی به اتمام رسیده است. مسئول موزه های گیلان با اشاره به اینکه در ساماندهی و ثبت اشیاء موزه‌ رشت از اعتبارات ابلاغی استفاده شده، افزود: بیشترین آثار ثبت شده شامل یک هزار و 400 قلم مربوط به سکه های دوران مختلف است و 650 قلم اشیاء دیگر را سفال ها، خنجرها و ... تشکیل می دهند. وی ادامه داد: در ثبت و ضبط این اشیاء از دانش آموختگان رشته‌های باستان‌شناسی و مرمت از بخش آزاد استفاده شد. قوامی موزه رشت را از گنجینه‌های ارزشمند حوزه تاریخ و فرهنگ گیلان و یکی از مراکز فرهنگی مورد استقبال گردشگران و شهروندان ذکر و خاطرنشان کرد: اشیایی که حاصل کاوش های باستان شناسی ده ها محوطه باستانی گیلان هستند، پس از مراحل قانونی به این موزه منتقل شده اند. وی ابراز امیدواری کرد که بتوان در فاصله سال های 1397 و 1398 کل اشیاء موزه رشت را ساماندهی کرد . گردشگری تاریخی یکی از گونه های این صنعت نوپاست؛ این گونه گردشگری که گردشگری میراث نیز نامیده می شود؛ به بازدید از موزه ها مکان ها ، بناهای تاریخی و محوطه های باستانی می پردازد و امروزه بخش عمده ای از گردشگری را به خود اختصاص داده است. 536 هزار و 533 نفر در فصل تابستان امسال از بناهای تاریخی استان گیلان بازدید کردند. پنجم تا یازدهم مهرماه هفته گردشگری نامگذاری شده است.1881/2007            "}