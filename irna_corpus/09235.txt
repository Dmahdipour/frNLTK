{"onTitr":"","titr":" دبیرخانه گردشگری آبی در خرمشهر تشکیل شد","describe":" آبادان - ایرنا - به منظور توسعه گردشگری آبی دبیرخانه گردشگری آبی کارون و اروند در فرمانداری خرمشهر تشکیل شد.", "text":"رئیس اداره میراث فرهنگی، صنایع دستی و گردشگری شهرستان خرمشهر و دبیر گردشگری آبی کارون و اروند چهارشنبه در گفت و گو با خبرنگار ایرنا گفت:با توجه به ظرفیت ها و به منظور جلب بیشتر گردشگر و ایجاد اشتغال در این حوزه دبیرخانه گردشگری آبی در این شهرستان تشکیل شد. سجاد پاک گهر بیان کرد : یکی از اهداف مد نظر این دبیرخانه، تبیین طرح های تهیه شده بسته های سرمایه‌گذاری است که ضمن ترغیب سرمایه گذاران این حوزه، موجب افزایش زیرساخت های گردشگری منطقه می شود.وی پی گیری صدور مجوزهای مورد نیاز احداث زیرساخت های گردشگری را در این راستا ضروری بیان کرد و گفت: صدور مجوزهای مورد نیاز زیرساخت های گردشگری آبی از سوی سازمان های ذیربط در بحث رودخانه ضروری است.پاک گهر افزود: به طور کلی طرح های مختلفی از جمله توسعه ورزش های آبی، احداث اسکله های ماهی گیری و قایق های گردشگری، احداث رستوران و اقامتگاه دریایی و نیز برنامه ریزی جهت استفاده از ظرفیت های طبیعی موجود در ساحل رودخانه ها در این دبیرخانه به عنوان اولویت های این طرح حمایت و پی گیری می شود.وی با اشاره به ظرفیت های آبی رودخانه کارون گفت: موقعیت جغرافیایی شهرستان خرمشهر در منتهی الیه جنوب غربی استان خوزستان با وجود رودخانه کارون ظرفیت بالایی را در زمینه گردشگری آبی در منطقه فراهم کرده است.پاک گهر افزود: این رودخانه تنها رود ایران است که بخشی از آن قابل کشتیرانی است و در زمان پر آبی کارون کشتی ها از خرمشهر تا اهواز و حتی تا شوشتر در آن تردد می کردند.سر چشمه کارون زردکوه در استان چهار محال و بختیاری است که پس از طی مسافتی، از گتوند وارد خوزستان می‌شود این رودخانه با حرکت به سمت جنوب در نزدیکی اهواز و با پیوستن رودخانه دز به آن، پر آب تر می شود و به مسیر خود به سمت خرمشهر و خلیچ فارس ادامه می دهد. کارون در ورودی خرمشهر ابتدا از سمت جنوب شرقی به کانال ژیان رسیده و از سمت جنوب غربی به کانال دستکند عضدی می رسد که از طریق این کانال نیز به رودخانه اروند و در ادامه از هر دو طرف به خلیج‌فارس می‌ریزد. رودخانه کارون و شاخه های منشعب از آن در خرمشهر تاثیر بسیاری در زندگی شهری این منطقه دارد و این موضوع از آنجایی حائز اهمیت است که شهر خرمشهر را به 2 بخش شمالی و جنوبی تقسیم می کند.رودخانه کارون دارای ظرفیت های مختلفی از جمله استفاده از ظرفیت آبیاری مزارع ، ماهی گیری و نیز پتانسیل گردشگری است. 7100/6068            "}