{"onTitr":"","titr":" فرماندار: آمار طلاق در هریس 4 درصد کاهش یافت","describe":" تبریز - ایرنا - فرماندار هریس گفت: امار طلاق در نیمه نخست امسال در مقایسه با مدت مشابه سال گذشته 4 درصد کاهش یافته است.", "text":"به گزارش ایرنا، علی محمودی روز سه شنبه در جلسه ستاد ساماندهی امور جوانان و کارگروه تخصصی اجتماعی و فرهنگی این شهرستان افزود: در شش ماهه نخست سال جاری 33 مورد طلاق در این شهرستان به ثبت رسیده است در حالی که آمار طلاق در نیمه نخست سال گذشته 41 مورد بود.وی بیشترین طلاق ها را در گروه سنی بین 14 تا 35 سال اعلام کرد و اظهار داشت: در این مدت 50 نفر از زوجین به دلیل سازش نداشتن و اختلافات خانوادگی یارانه خود را تفکیک کرده اند که سن ازدواج این افراد از 20 سال کمتر است.فرماندار هریس با بیان اینکه نداشتن شغل، بیکاری و نبود توان اقتصادی از علل گرایش زوج ها به طلاق دانست، گفت: ایجاد اشتغال و تعیین دستمزدهای مکفی با توجه به هزینه های واقعی زندگی از جمله راهکارهای کاستن از آمار طلاق محسوب می شود.محمودی ادامه داد: در نیمه نخست امسال 158مورد ازدواج در این شهرستان ثبت شده است که این تعداد نسبت به مدت مشابه سال گذشته 3.9 درصد رشد یافته است به طوری که در نیمه نخست سال گذشته تعداد ازدواج 152 مورد بود.وی نگاه کاربردی و اقدام عملی را لازمه حل مشکلات کنونی جوانان اعلام کرد و از آمادگی فرمانداری برای کمک به جوانان برای عملی کردن طرح ها و برنامه های آنان خبر داد.فرماندار هریس با بیان اینکه جوانان با خلاقیت و نوآوری خود می توانند بسیاری از مشکلات را با هزینه بسیار کمتر از بین ببرند، خواستار بسط تفکر و رهایی از چارچوب های ذهنی محدود شد.محمودی از جوانان خواست که طرح های خود برای اشتغال و فعالیت های اقتصادی را طوری انتخاب کنند که علاوه بر داشتن معیارهای بهداشتی و زیست محیطی در صورت بسط و گسترش فعالیت ها دچار مشکل نشوند.وی با اشاره به مزایای وجود مرکز رشد خواستار ایجاد این مرکز توسط متولیان دانشگاه های این شهرستان برای حمایت از نخبگان شد.محمودی با اشاره به مشارکت مردم ایران در عرصه های مختلف از جمله دفاع از کشور در دوران دفاع مقدس، مشارکت جوانان را امری لازم برای تحقق آرمان های نظام اسلامی دانست و افزود: تشکیل سازمان های مردم نهاد جوانان امری مهم در راستای تحقق مشارکت اجتماعی این قشر در جامعه است.شهرستان هریس با حدود 70 هزار نفر جمعیت در 70 کیلومتری تبریز، مرکز آذربایجان شرقی قرار دارد.7227/8023/518            "}