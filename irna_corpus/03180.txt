{"onTitr":"","titr":" عملکرد هیات های ورزشی استان ماهانه رصد می شود","describe":" اهواز – ایرنا  - معاون توسعه امور ورزش اداره کل ورزش و جوانان خوزستان گفت: عملکرد هیات های ورزشی استان ماهانه رصد می شود و در صورت کم کاری با آنها برخورد می کنیم.", "text":"ابراهیم نصیری روز سه شنبه در گفت و گو با خبرنگار ایرنا اظهار داشت: توسعه ورزش همگانی و قهرمانی، ایجاد نشاط و امید در جامعه و توسعه و ترویج فرهنگ ایثار، شاکله اصلی سیاست گذاری در ورزش استان به شمار می رود که باید برای آن برنامه داشته باشیم. وی بیان کرد: ورزش به عنوان یک نیاز اساسی در خانواده ها و اجتماع باید به عنوان یک فرهنگ عمومی در جامعه و به ویژه خوزستان عملیاتی شود که نقش هیات های ورزشی در این زمینه بسیار مهم و پر رنگ است.نصیری در خصوص عملکرد هیات بدنسازی و پرورش اندام استان گفت: خوشبختانه کار در این هیات بر اساس برنامه و هدفمند در حال اجرا است به گونه ای که در سال جاری کسب 27 مدال کشوری و 2 مدال آسیایی ماحصل تلاش های قهرمانان، مربیان، باشگاه ها و هیات های شهرستانی بوده است.وی به برگزاری مجمع انتخاب رییس هیات بدنسازی و پرورش اندام استان در اوایل آبان ماه اشاره کرد و گفت: امیدواریم با برگزاری این مجمع، بزودی شاهد تثبیت مدیریت و تدوین برنامه چهار ساله این رشته پرطرفدار باشیم .معاون توسعه امور ورزش اداره کل ورزش و جوانان خوزستان در مورد تخصیص اعتبار به هیات های ورزشی استان گفت: مرحله اول پرداختی ما به هیات های ورزشی استان انجام شد و در آینده نزدیک اعتبار دیگر به تمام هیات ها اختصاص داده می شود.وی در خصوص راه اندازی پیست بین المللی سوارکاری اهواز گفت: کار مطالعاتی این پیست از سال گذشته آغاز شد و به میزان تخصیص اعتبار پیشروی داشتیم، اعتبار اولیه این طرح به میزان 10 میلیارد ریال توسط سازمان آب و برق استان تامین شد اما به دلیل نوسانات ارزی قدری کارها آرام پیش می رود.نصیری ادامه داد: سال گذشته بیش از 150 میلیون ریال به هیات سوارکاری کمک کردیم و باز هم به این هیات کمک می کنیم در ضمن هیات سوارکاری استان تاکنون از سازمان آب و برق چند میلیارد ریال بودجه گرفته است.معاون توسعه امور ورزش اداره کل ورزش و جوانان خوزستان در خصوص زمان مجمع انتخاب رییس هیات تنیس روی میز استان گفت: ثبت نام  نامزدها انجام شده و منتظر تایید صلاحیت آن ها از سوی فدراسیون هستیم، افشین نوروزی ملی پوش کشورمان نیز در این انتخابات حضور دارد.  وی در ادامه به مجمع انتخاب رییس هیات ورزش های رزمی استان اشاره کرد و گفت: مجوز ثبت نام از نامزدها را گرفته ایم و به زودی این مجمع برگزار می شود، این رشته از جمله رشته های پر افتخار استان بوده و عملکرد آن برای ما بسیار مهم است.9879/6002            "}