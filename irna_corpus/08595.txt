{"onTitr":" رییس کمیسیون اصل 90 مجلس:    ","titr":" دیپلماسی اقتصادی وزارت خارجه باید فعال تر از قبل عمل کند","describe":" قزوین - ایرنا - رییس کمیسیون اصل 90 مجلس شورای اسلامی گفت: با تشکیل معاونت اقتصادی وزارت امور خارجه انتظار می رود دیپلماسی این وزارت در حوزه اقتصادی قدری فعال تر از گذشته باشد.", "text":"به گزارش ایرنا، داود محمدی روز پنجشنبه در نشست شورای هماهنگی روابط خارجی قزوین افزود: امروز نقش سرمایه گذاری خارجی متفاوت تر از گذشته است و علاوه بر ایجاد اشتغال، بر امنیت روانی و آرامش جامعه  نیز موثر است.نماینده مردم قزوین، آبیک و البرز در مجلس شورای اسلامی با بیان اینکه دیپلماسی اقتصادی در تنش زدایی بین حاکمیت ها تاثیر اساسی دارد، اضافه کرد: طرح ایجاد معاونت اقتصادی در وزارت امور خارجه بر تقویت دیپلماسی اقتصادی جهت اشتغال زایی و رشد کشور تاثیر می گذارد.محمدی ادامه داد: در این شرایط انتظار داریم نمایندگی وزارت امور خارجه در استان ها نیز در این حوزه به صورت فعال ظاهر شود تا شاهد افزایش همکاری های اقتصادی، فرهنگی، علمی و سایر بخش ها با کشورهای مختلف دنیا باشیم.معاون امور بازرگانی و توسعه تجارت سازمان صنعت، معدن و تجارت قزوین نیز در این نشست با اشاره به فعالیت 233 صادر کننده در قزوین  و صدور کالا به 42 کشور مقصد،گفت: هفتاد و پنج درصد کالاهای استان به عراق و افغانستان انجام می شود.علی اکبر کبیری افزود: در حال حاضر با چالش های داخلی در عراق و همچنین تصمیمات اخیر بانک مرکزی در بازگشت ارز از عراق به ایران، این نگرانی وجود دارد که بازار بیست ساله ما در صادرات کم رنگ بشود.وی همچنین خواستار افزایش رایزنان اقتصادی در کشورهای هدف شد و گفت: ترکیه به عنوان رقیب جدی ما در منطقه تعداد رایزنان اقتصادی  خود را افزایش داده و آن گاه در ایران فقط یک رایزن داریم که آن هم نیمه فعال است و باید برای حل این مشکل تدبیری اندیشیده شود.کبیری افزود: با افزایش رایزنان اقتصادی و فراهم کردن زمینه روابط خارجی با کشورهای متنوع تری چون قطر، ترکمنستان، ارمنستان و ایتالیا می توان شرایطی را فراهم کرد که صادرات استان به این کشورها افزایش یابد.7388*3013            "}