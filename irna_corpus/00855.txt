{"onTitr":"","titr":" واحدهای دانشگاه آزاد در سوریه و لبنان توسعه می یابد","describe":" کاشان- ایرنا- سرپرست دانشگاه آزاد اسلامی از برنامه ریزی ها برای توسعه واحدهای این دانشگاه در کشور لبنان و همچنین سوریه خبر داد.", "text":"به گزارش ایرنا، محمدمهدی طهرانچی روز پنجشنبه در جمع خبرنگاران کاشان افزود : دانشگاه آزاد اسلامی پیش تر در کشورهای امارات و لبنان واحدهای فعالی داشته و بزودی با انتصاب یکی از شخصیت های آشنا به حوزه سوریه و لبنان، واحدهای دانشگاهی در آن نقاط را گسترش می دهد. وی با اشاره به فعالیت واحد دانشگاه آزاد اسلامی در کشور افغانستان با یک هزار دانشجو افزود: این مجموعه از انگشت شمار واحدهای آموزش عالی ایرانی در منطقه خاورمیانه فعال می باشد و این در کنار پذیرش نزدیک به 10 هزار دانشجو غیر ایرانی در کشور است. سرپرست دانشگاه آزاد اسلامی ادامه داد : جهت گیری این دانشگاه تبدیل شدن به انتخاب نخست همه داوطلبان تحصیل و ایجاد ظرفیت حل مسائل با کمک علم است که در راستای این تحول، تکیه بر نیروی انسانی نخبه و آموزش موثر آنها ضروری می باشد. وی اضافه کرد: دانشگاه آزاد در این راستا مسیر جذب نخبگان را در قالب باشگاه پژوهشگران جوان سرعت بخشیده، به طوری که از ابتدای سال جاری 14 هزار نفر مراجعه و نام نویسی کردند و نزدیک به 2 هزار نفر نیز مورد حمایت قرار گرفتند. طهرانچی در ادامه به رونمایی از طرح پایش توسط جمعی از دانشجویان و نیروی محقق دانشگاه آزاد در مهرماه اشاره و تاکید کرد: باید با هم افزایی رساله ها و پایان نامه های علمی در دوره تحصیلات تکمیلی به حل مسائل کشور بیانجامد. وی گفت: مزیت های منطقه ای در راستای اشتغال پایدار باید مورد حمایت علمی قرار بگیرد، همچنان که در کشور صنایعی پیش تر رشد داشته اما به علت همراه نبودن علم و پاسخگو نشدن به مسائل از بین رفتند. سرپرست دانشگاه آزاد اسلامی اضافه کرد: برای تحقق بخشی به ارتباط دانشگاه و صنعت، سرای نوآوری آزاد طراحی شده که 40 باب در کشور بر اساس مزیت های منطقه ای راه اندازی خواهد شد و در کاشان با محوریت فرش خواهد بود. وی یادآور شد: کاشان با قرار گرفتن در جایگاه کنونی، به عنوان یکی از پنج منطقه مهم در زمینه تولید و صادرات فرش ماشینی در کشور و جهان به یک حمایت علمی جدی نیاز دارد. طهرانچی تاکید کرد: باید پایان نامه ها و رساله های دانشگاهی در کاشان و سایر نقاط با محور صنعت فرش ماشینی هم راستا و برای تحقق این مهم سرای نوآوری آزاد شامل مرکزهای رشد، پارک های علم و فناوری، شرکت های دانش بنیان و مدرسه های تکمیلی آموزش مهارت و شایستگی راه اندازی شود تا بتواند بسترساز اشتغال دانش بنیان برای دانش آموزان باشد. وی با تاکید بر لزوم آشنایی نسل جوان با بحث اشتغال از طریق قرار گرفتن در محیط و مدرسه های موثر برای یادگیری عملی در کنار آموزش های نظری گفت : اگر مسیر اقتصاد دانش بنیان انتخاب شده، باید الگوی تربیت جوانان دانش آموخته دانشگاهی به عنوان نیروی محرکه این اقتصاد تغییر کند وگرنه با شرایط کنونی نمی نوان بسترساز اقتصاد دانش بنیان بود. نزدیک به یک میلیون و 500 هزار دانشجو در 530 واحد دانشگاه آزاد اسلامی در کشور به تحصیل اشتغال دارند. به گزارش ایرنا، دیدار با نماینده ولی فقیه در شهرستان، بازدید از دانشگاه آزاد، آیین اکران فیلم هایی با مفاهیم انقلاب و دفاع مقدس در دانشگاه های آزاد 10 استان همزمان با آغاز سال تحصیلی جدید در دانشگاه های آزاد اسلامی به صورت ویدئو کنفرانس از برنامه های سفر یکروزه سرپرست این دانشگاه به کاشان بود. دانشگاه آزاد اسلامی کاشان نزدیک به سه هزار نفر دانشجو دارد. کاشان با جمعیت افزون بر 365 هزار نفر در فاصله نزدیک به 200 کیلومتری شمال اصفهان واقع است. 6136/8123            "}