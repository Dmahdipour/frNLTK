{"onTitr":"","titr":" لبخند تلخ پسته","describe":" بیرجند - ایرنا - خراسان جنوبی با تولید 15 هزار تن پسته رتبه ششم کشور را در تولید این محصول دارد اما امسال آفات و نوسانات دمایی تولید این محصول را 45 درصد کاهش داده و حسرت پسته های خندان سالیان قبل بر دل کشاورزان منطقه مانده است.", "text":"به گزارش ایرنا، قصه پسته و کشاورزان پسته کار خراسان جنوبی امسال قصه پر غصه ای است و جولان آفات، تغییر اقلیم و نوسانات دمایی ناشی از خشکسالی های متوالی باعث کاهش محصول پسته در استان شده به طوری که در برخی شهرستان ها، باغ ها از محصول خالی مانده و خستگی یک سال رنج و زحمت را بر تن کشاورزان باقی گذاشته است. بر اثر آفات، سرما زدگی سال گذشته و گرمازدگی در فروردین امسال 280 میلیارد تومان به باغداران این محصول خسارت وارد شده و در برخی شهرستان های استان از جمله بشرویه بیش از 80 درصد پسته نابود و 25 درصد پسته‌ ها نیز پوک شده است. به گفته کشاورزان از دو سال متوالی یک سال پر محصول و سال دیگر محصول کمی دارد و به اصطلاح مردم محلی می گویند امسال سال پسته نیست اما امسال در بیشتر باغات خراسان جنوبی سال پسته بود که متاسفانه در ابتدای سال جاری طلای سبز به عنوان دسترنج یک سال کشاورزان بر روی شاخه های درختان خشکید. درخواست پسته کاران استان از دولت در این شرایط بحرانی، پرداخت تسهیلات کم بهره با باز پرداخت بلندمدت و استمهال وام هایشان است تا بتوانند در سال آینده هزینه های تولید پسته باغات خود را تامین کنند. مدیر حفظ نباتات سازمان جهاد کشاورزی خراسان جنوبی در گفت و گو با خبرنگار ایرنا گفت: سطح زیرکشت محصول پسته استان 19 هزار و 823 هکتار است که از این مقدار 11 هزار و 497 هکتار بارور و هشت هزار و 326 هکتار غیربارور است. مهدی یوسفی افزود: پیش بینی می شود امسال هشت هزار و 500 تن پسته از باغات استان برداشت شود که نسبت به سال گذشته 45 درصد کاهش دارد، در مجموع آفات و بلایای طبیعی هفت هزار تن از محصول پسته به ارزش 280 میلیارد تومان را نابود کرد. وی، پسیل پسته، پروانه چوبخوار، سوسک سرشاخه خوار پسته، زنجره و سن را از مهمترین آفات پسته در استان ذکر کرد و اظهار داشت: امسال نوسانات دمایی و اختلال در عمل گرده افشانی خسارت های چشمگیری به محصول پسته استان وارد کرده است. مدیر جهاد کشاورزی بشرویه هم گفت: سطح زیرکشت پسته این شهرستان هفت هزار و 260 هکتار است که از این میزان چهار هزار و 500 هکتار بارور و بقیه غیربارور است. حسین سرچاهی از کاهش 80 درصدی محصول پسته این شهرستان نسبت به سال قبل خبر داد و افزود: پیش بینی می شود امسال یک هزار و 350 تن پسته در بشرویه برداشت شود در حالی که سال گذشته کشاورزان شهرستان هفت هزار و 200 تن محصول تولید کرده اند. وی یادآور شد: تغییرات و نوسانات اقلیمی و آفات مهمترین علل کاهش محصول پسته شهرستان است که باعث کم محصولی یا به اصطلاح کم‌باری درختان پسته شده است، در مجموع این عوامل 150 میلیارد تومان به کشاورزان منطقه خسارت زد. سرچاهی عنوان کرد: گرم شدن هوا در نیمه دوم بهمن ماه باعث بیدار شدن و رشد زودهنگام درختان پسته و از طرفی افزایش دما در اسفندماه موجب یخ زدگی و ریزش جوانه های پسته شد، همچنین بارندگی های نامناسبی در دهه اول فروردین در زمان گرده افشانی محصول پسته رخ داد که باعث شسته شدن گرده های پسته از روی درختان شد. مدیر جهاد کشاورزی بشرویه اظهار داشت: به طور میانگین برداشت پسته از هر هکتار در این شهرستان یکهزار و 620 کیلوگرم است که برخی کشاورزان امسال تنها در هر هکتار کمتر از 100 کیلوگرم هم محصول برداشت نکرده اند. وی گفت: به دلیل نبود جوانه بارور روی درختان بر اثر گرمازدگی در فروردین ماه امسال، سال آینده هم اوضاع برداشت پسته از امسال بهتر نخواهد بود و باز هم کشاورزان شهرستان متحمل خسارت های میلیاردی خواهند شد و قصه پر غصه کشاورزان باز هم تکرار خواهد شد. سرچاهی با اشاره به اینکه در زمان حاضر 9 پایانه ضبط پسته در این شهرستان وجود دارد، ادامه داد: در سال گذشته این پایانه ها در سه نوبت 2 ماه فعالیت داشته اند که امسال فقط سه تا چهار پایانه فعال هستند و 10 روز بیشتر فعال نخواهند بود. ** چاره فوری برای کشاورزان اندیشیده شود مدیر جهاد کشاورزی بشرویه اظهار داشت: با وضع کم آبی، قیمت بالای سم و کود و دستمزد کارگر و خرابی محصول و بارور نشدن درختان، اگر اوضاع همینطور پیش برود دیگر خبری از پسته و پسته کاری در منطقه نخواهد بود و مسئولان باید چاره ای فوری برای کشاورزان بیاندیشند. وی با بیان اینکه در زمان حاضر 50 درصد باغات این شهرستان یعنی یکهزار و 800 هکتار زیر پوشش بیمه کشاورزی هستند گفت: کارشناسان بیمه در بازدید از باغات بشرویه 60 تا 70 درصد خسارت به باغداران را تایید کرده اند. سرچاهی ادامه داد: بیمه بخشی از هزینه های کشاورز را پرداخت می کند و به صورت میانگین هزینه غرامت در هر هکتار 8 تا 10 میلیون تومان است در حالی با توجه به افزایش قیمت ها، یک کشاورز از هر هکتار 200 میلیون تومان درآمدزایی داشته و بیمه درختان هیچ توجیه اقتصادی برای کشاورزان ندارد. وی با تاکید بر اینکه نیاز است برای جبران بخشی از خسارت محصول پسته دولت برای هر هکتار تسهیلات چهار درصدی و بلندمدت به کشاورزان ارائه دهد، گفت: همچنین باید استمهال وام های پسته کاران که مصوبه هیئت وزیران است اجرایی شود چرا که هنور بانک ها این مصوبه را اجرایی نمی کنند. مدیر جهاد کشاورزی سرایان هم گفت: سطح زیرکشت پسته این شهرستان 2 هزار و 900 هکتار است که از این مقدار یکهزار و 800 هکتار بارور و یکهزار و 100 هکتار غیربارور است. موسی سلیمانی پیش بینی کرد؛ امسال یکهزار تن پسته خشک در شهرستان برداشت شود که نسبت به سال گذشته 60 درصد کاهش دارد و سال گذشته یکهزار و 624 تن پسته در سرایان تولید شد. وی نوسانات دمایی در بهمن و اسفند ماه سال 96 و اختلال در عمل گرده افشانی در فروردین ماه امسال را علت اصلی کاهش محصول پسته در شهرستان ذکر کرد و افزود: با افزایش قیمت پسته در سال جاری 78 میلیارد تومان به پسته کاران سرایان خسارت وارد شد. **پسته ها پوچ شد یکی از پسته کاران بشرویه نیز گفت: امسال کشاورزان شهرستانی محصولی برای برداشت ندارند و گاهی در برخی باغات برداشت محصول 90 درصد کاهش دارد. حسین روحبخش تغییر اقیلم، نوسانات دمایی و جولان آفات را مهمترین علل کاهش پسته ذکرکرد و از مسئولان جهاد کشاورزی خواست برای کاهش این خسارت‌ها راهکارهای علمی و به موقع قبل از بروز خسارت به کشاورزان ارائه دهند. وی با بیان اینکه امسال نسبت به سال گذشته درصد پوچی پسته نیز افزایش یافته است، افزود: سال گذشته هر سه کیلو پسته تر یک کیلو پسته خشک جواب می داد ولی امسال به دلیل پوچی محصول هر 4.5 کیلو محصول تر یک کیلو پسته خشک جواب می دهد، امسال در مجموع 25 درصد پسته شهرستان پوچ است. مسئول ترمینال ضبط پسته روحبخش بشرویه راه اندازی مرکز تحقیقات تخصصی پسته را با توجه به اقلیم منطقه در شهرستان ضروری دانست و گفت: با انجام تحقیقات علمی و ارایه راهکارهای تخصصی می توان خسارت محصول را کاهش داد. روحبخش یادآور شد: نوسانات دمایی به خصوص پدیده گرما زدگی در فرودین ماه امسال جوانه های درختان را برای سال آینده نیز از بین برده است و سال آینده هم محصولی چندانی در شهرستان نخواهیم داشت. وی بیان کرد: سال گذشته ترمینال ضبط پسته ما 40 روز با 2 خط فعال بوده که در سال جاری فقط 10 روز با یک خط فعال بوده است. **بیمه بخشی از هزینه ها را پرداخت می کند مدیر صندوق بیمه محصولات کشاورزی خراسان جنوبی هم به خبرنگار ایرنا گفت: بیمه بخشی از هزینه های را جبران می کند و بیمه اصلا جبران درآمد کشاورز نیست. جواد غنچه ادامه داد: با توجه به افزایش هزینه ها و قیمت محصول پسته غرامتی که صندوق بیمه کشاورزی پرداخت می کند جایگاهی در درآمد کشاورزان ندارد. وی با بیان اینکه پرداخت غرامت با توجه به میانگین برداشت از هر هکتار متفاوت است، افزود: چند سالی است که نوسانات دمایی ناشی از تغییر اقیلم و آفات مختلف خسارت های میلیاردی به پسته کاران استان وارد می کند. غنچه عنوان کرد: سال گذشته سهم دولت در پرداخت غرامت های بخش کشاورزی بیشتر از سال جاری بود. گزارش: حکیمه مصطفایی 7556*6054            "}