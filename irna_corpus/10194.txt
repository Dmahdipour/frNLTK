{"onTitr":"","titr":" گاز تمام مناطق باغملک وصل شد","describe":" اهواز-ایرنا -فرماندار شهرستان باغملک گفت: گاز تمام مشترکین این شهرستان که روز گذشته به دلیل انفجار لوله گاز در مقطع این شهرستان قطع شده بود ، اکنون مجددا وصل شده است.", "text":"محمد نجاتی پور چهارشنبه در گفت‌وگو با خبرنگار ایرنا افزود: پس انفجار خط لوله انتقال گاز مارون-گندمکار در حدفاصل شهرستان باغملک، علاوه بر قطع شدن گاز بخشی از شهر باغملک، گاز روستاهای ، لران، کلتندر 1 و 2، پادرازان، شهید کریمی، ابوالعباس، بختگان، لالب، صحرای خمین، مله، چلچلک، چیدن، رباط علیا و سفلی ، کیوب، و درب نیز از صبح دیروز قطع شده بود.وی افزود: عصر دیروز عملیات ترمیم لوله و تزریق گاز به شبکه باغملک انجام شده بود و بعد از آن ماموران شرکت گاز با مراجعه به تک تک منازل و با رعایت اصول ایمنی اقدام به وصل گاز واحدهای مسکونی ، تجاری و اداری کردند که این کار به دلیل تخصصی بودن، زمان‌بر بود.نماینده دولت در باغملک با تشکر از کسانی که در این عملیات نقش داشتند تصریح کرد: تعداد 100 نفر از نیروهای پست امداد 194 از شهرهای باغملک، هفتکل، رامهرمز و ایذه در عملیات وصل گاز مشترکان شرکت داشتند تا روند وصل گاز همشهریان باغملکی با حداکثر سرعت انجام شود.به گزارش ایرنا، بامداد روز گذشته(سه‌شنبه) نشت گاز از خط لوله انتقال گاز به اصفهان در باغملک موجب آتش سوزی شد، این حادثه در فاصله یک کیلومتری شهر باغملک رخ داد که خوشبختانه تلفات و مصدومی نداشته است اما گاز مناطقی از باغملک برای حدود یک روز قطع شد. باغملک با جمعیت حدود 130 هزار نفر در شرق استان خوزستان و در فاصله 140کیلومتری اهواز قرار دارد./6002/ 9434            "}