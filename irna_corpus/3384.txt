{"onTitr":" نتایج نظرسنجی دانشکده شار و واشنگتن پست:    ","titr":" گرایش رای دهندگان جمهوریخواه به دمکرات ها در آمریکا","describe":" تهران – ایرنا – نشریه واشنگتن پست بنابر نتایج تازه ترین نظرسنجی از رای دهندگان آمریکایی درارتباط با انتخابات کنگره نوشت: هم اکنون گرایش رای دهندگان درحوزه های انتخابیه جمهوریخواهان به دمکرات ها دیده می شود که این امر موجب نگرانی مقامات این حزب شده است.", "text":"به گزارش روزسه شنبه ایرنا،نتایج نظرسنجی که ازسوی واشنگتن پست ودانشکده 'شار'(Schar School)دانشگاه'جرج میسون'(George Mason) انجام شده، نشان می دهد:رای دهندگانی که در 69 حوزه رقابتی در سراسر آمریکا احتمالا رای خواهند داد، بطور قابل ملاحظه ای به نامزدهای دمکرات علاقه نشان داده و آنها را ترجیح می دهند، این موضوع برای جمهوریخواهان هشدار دهنده است، چرا که اکثر این حوزه های انتخاباتی در حال حاضر در کنگره دراختیار آنان قرار دارد.این روزنامه آمریکایی نوشت:این نظرسنجی نشان داد که در بین رای دهندگان احتمالی در این 69 حوزه، 50درصد علاقه مند به نامزدهای حزب دمکرات و تنها 46 درصد نامزد حزب جمهوریخواه را ترجیح می دهند.این تارنمای خبری آمریکایی درادامه نوشت: از سوی دیگر طبق بررسی صورت گرفته، از 69 حوزه رقابتی، 63 حوزه در اختیار جمهوریخواهان بوده و تنها شش حوزه در اختیار دمکرات ها است. نکته حائز اهمیت این است که ترامپ در انتخابات ریاست جمهوری توانسته آرا 48 حوزه از این 69 حوزه رقابتی را به خود اختصاص دهد و هیلاری کلینتون نیز در آن زمان تنها آرای 21 حوزه دیگر را به خود اختصاص داده بود.واشنگتن پست نوشت: دمکرات ها برای به دست آوردن اکثریت و کنترل کنگره درانتخابات ماه نوامبر تنها به 23 کرسی نیاز دارند که بنابر تحقیقات صورت گرفته بر روی این نظرسنجی، این موضوع بدان معنا است که در این حوزه های انتخاباتی نیاز به تلاش شدیدی ندارند و تنها باید در کمتر از نیمی از این حوزه ها نامزد آنها برنده شود، در واقع این حوزه ها در گذشته دراختیار جمهوریخواهان بوده و به همین خاطر بسیاری از استراتژیست های جمهوریخواه نسبت به چشم انداز کنترل دوباره کنگره توسط این حزب خوشبین نیستند.تارنمای خبری واشنگتن پست درباره نگرانی جمهوریخواهان ازنتایج این نظرسنجی نوشت: چنانچه جمهوریخواهان بخواهند بار دیگر کنترل کنگره را در اختیار بگیرند، نیازمند آن هستند که میزان محبوبیت شخص رئیس جمهور حداقل به 45 درصد برسد.طبق آخرین نظرسنجی صورت گرفته، دونالد ترامپ هم اکنون در بین رای دهندگان آمریکایی در این حوزه ها از محبوبیت 43درصدی برخوردار است.نظرسنجی مشترک واشنگتن پست و دانشکده شار نشان می دهد که اختلاف بین بانوان رای دهنده با مردان در رای دادن به نامزدهای دمکرات در این حوزه ها بیشتر است، چراکه 54 درصد بانوان و 40درصد مردان به دمکرات ها رای می دهند، اما تمایل رای دهندگان مرد در این حوزه های رقابتی به نامزدهای جمهوریخواه نسبت به بانوان بیشتر یعنی 51 درصد به 46 درصد است.واشنگتن پست درادامه نوشت: بنابر پژوهش صورت گرفته شکاف بین رای دهندگان تحصیل کرده با آنهایی که تحصیلات دانشگاهی ندارند بیشتر شده و این روند از زمان به پیروزی رسیدن دونالد ترامپ در انتخابات ریاست جمهوری، هرچه بیشتر عمیق تر می گردد. رای دهندگان تحصیل کرده، جدای از نوع تحصیلات، دراین حوزه ها نیز به دو دسته تقسیم شده اند. 49 درصد می گویند که از نامزد جمهوریخواه حمایت می کنند و 47 درصد می گویند حامی دمکرات ها هستند.نظرسنجی مشترک واشنگتن پست با دانشکده شار از 2هزار و 672 رای دهنده احتمالی آمریکایی در بازه زمانی 19 سپتامبر تا پنج ماه اکتبر برابر با 28 شهریور ماه تا 13 مهرماه و با خطای دو درصد به عمل آمده  است.به گزارش ایرنا،انتخابات کنگره آمریکا قرار است سه شنبه ششم نوامبر 2018 برابر با 15 آبان 1397 برگزار شود، دراین انتخابات تمامی 435کرسی مجلس نمایندگان و 35 کرسی از یکصد کرسی مجلس سنا به رای گذارده شود.برگزاری این انتخابات درست درمیانه دوران ریاست جمهوری دونالد ترامپ خواهد بود که درصورت پیشی گرفتن دمکرات ها دراین انتخابات و به دست آوردن اکثریت کرسی ها در مجلس نمایندگان، کار برای دولت ترامپ که هم اکنون اکثریت سنا و مجلس نمایندگان را در اختیار دارد، به مراتب دشوار تر خواهد ساخت.درحال حاضر از 435 کرسی مجلس نمایندگان آمریکا، جمهوریخواهان با در اختیار داشتن 240 کرسی در برابر 194 کرسی حزب دمکرات، از اکثریت برخوردار هستند.درصورتی که حزب دمکرات بتواند دراین انتخابات 24 کرسی دیگر را از حزب جمهوریخواه پس بگیرد، آنگاه با کسب 218 کرسی در قبال 216 کرسی و تنها با اختلاف دو کرسی این حزب قادر خواهد بود اکثریت مجلس نمایندگان را از آن خود کند.در سنا نیز دمکرات ها به سه کرسی و جمهوریخواهان نیز به هشت کرسی برای کنترل و داشتن اکثریت در این مجلس از کنگره آمریکا نیاز دارند.اروپام **1302**1590            "}