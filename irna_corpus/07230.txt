{"onTitr":" پس از 2 سال وقفه؛    ","titr":" پنجمین جشنواره مطبوعات خراسان شمالی برگزار می شود","describe":" بجنورد- ایرنا- مدیر خانه مطبوعات و رسانه های خراسان شمالی گفت: پنجمین جشنواره مطبوعات و رسانه های استان، پس از 2 سال وقفه، زمستان امسال برگزار می شود.", "text":"علی خادمی روز شنبه در گفت و گو با خبرنگار ایرنا اظهار داشت: این جشنواره با رویکرد ارتقای رسانه ها و نشریات مکتوب استانی در رشته های مختلف سرمقاله، عکس، طراحی و صفحه آرایی، تیتر، خبر، مصاحبه، گزارش و یادداشت برپا می شود.وی افزود: در بخش ویژه این جشنواره، تولیدات تحلیلی مندرج در مطبوعات محلی با موضوع شعار سال در سال های 96 و 97 و نیز حقوق شهروندی، فرهنگ ایثار و شهادت، فرهنگ مطالعه، گردشگری محور توسعه و بحران آب، داوری خواهد شد. خادمی در باره شرایط شرکت در این جشنواره گفت: آثار ارسالی باید از تاریخ یکم فروردین ماه 96 تا 22 دیماه 97 در مطبوعات محلی استان و خبرگزاری ها و پایگاه های خبری دارای مجوز منتشر شده باشد. مدیر خانه مطبوعات و رسانه های خراسان شمالی افزود: هر فرد می تواند در 2 رشته با سه اثر در جشنواره شرکت کند و در بخش ویژه نیز هر فرد تنها با 2 اثر امکان شرکت خواهد داشت. وی با بیان اینکه آثار تکراری، داوری نخواهد شد، گفت: به نفرات اول هر بخش 10 میلیون ریال، نفرات دوم هفت میلیون و 500 هزار ریال و نفرات سوم پنج میلیون ریال به همراه تندیس جشنواره اهدا می شود. وی افزود: متقاضیان شرکت در جشنواره می توانند آثار خود را از تاریخ 22 دیماه به خانه مطبوعات استان ارسال کنند.مدیر خانه مطبوعات و رسانه های خراسان شمالی با بیان اینکه مهلت ارسال آثار تا 29 دیماه تعیین شده است، گفت: اختتامیه جشنواره اسفندماه برگزار می شود. بر اساس این گزارش، جشنواره مطبوعات خراسان شمالی در 2 سال گذشته به علت مشکلات اعتباری و کمبود بودجه برگزار نشده بود. در خراسان شمالی 25 مورد مجوز نشریه اعم از مکتوب و غیر مکتوب، عمومی و تخصصی ثبت شده است و 250 نفر در عرصه رسانه های این استان فعالیت می کنند. 7185/5132            "}