{"onTitr":"","titr":" خیز ورزشکاران گلستان برای افتخار در پاراآسیایی","describe":" گرگان - ایرنا - امروز شنبه در جاکارتا پایتخت اندونزی سومین دوره بازی های پاراآسیایی و بزرگترین رویداد ورزش معلولان قاره کهن آغاز می شود و در این آوردگاه چهار ورزشکار پرامید و با انگیزه استان گلستان برای کسب نشان و قهرمانی تلاش می کنند.", "text":"به گزارش ایرنا، بازی‌های پاراآسیایی رویداد ورزشی چهار ساله برای ورزشکاران معلول است که نخستین دوره آن سال 2010 به همراه شانزدهمین دوره بازی‌های آسیایی در گوانگژو چین و دومین دوره آن در اینچئون کره جنوبی برگزار شد.از همان ابتدای شکل گیری بازی های آسیایی در گوانگژو، گلستان سه نماینده در تیم ملی والیبال نشسته مردان داشت که پایان نمایش دلگرم کننده آن بوسه زدن بر نشان خوشرنگ طلا بود. «آرش خرمالی، جلیل ایمری و احمد ایری» نخستین نشان آوران استان گلستان در تاریخ بازی های آسیایی بودند که در چین به این افتخار مهم دست پیدا کردند.چهار سال بعد در اینچئون بر تعداد نشان های ورزشکاران گلستانی بازی های آسیایی افزوده شد و این بار علاوه بر والیبال نشسته مردان ظهور یک ستاره با انگیزه در والیبال نشسته زنان نوید بخش افزودن بر مدال های به دست آمده در این رویداد بزرگ ورزش معلولان آسیا بود. در این رقابت ها والیبال نشسته مردان به قدرت نمایی خود در آسیا ادامه داد و با اقتدار طلا گرفت و هم اینکه سه گلستانی حضوری پررنگ و تاثیرگذار داشتند. احمد ایری، آرش خرمالی و آرش قره قولپاقی گلستانی های حاضر در این تیم بودند که با عنوان قهرمانی به خانه برگشتند. در والیبال نشسته زنان هم ایران به نایب قهرمانی و مدال نقره رسید تا نخستین نشان ورزش زنان گلستان در بازی های پاراآسیایی به گردن «زهرا دانای طوس» آویخته شود.از امروز /شنبه/ سوت آغاز سومین دوره بازی های پاراآسیایی در جاکارتا دمیده میشود و 209 ورزشکار ایرانی برای مدال آوری به مصاف رقبای کشورهای دیگر قاره کهن می روند.بر خلاف دوره های گذشته گسترده گی ورزشکاران اعزامی گلستان به بازی های آسیایی فقط در والیبال نشسته خلاصه نمی شود و در 3 رشته باید انتظار درخشش ورزشکاران جانباز و معلول استان را داشت. در جاکارتا همانند دوره گذشته احمد ایری در تیم ملی مردان و زهرا دانای طوس در تیم ملی زنان نمایندگان والیبال نشسته گلستان هستند که اگر اتفاق غیر منتظره ای رخ ندهد مدال طلای مردان و نقره زنان تقریبا قطعی است.نکته جالب توجه حضور سه باره احمد ایری در بازی های پاراآسیایی است که او را در میان ورزشکاران استان گلستان دست نیافتنی تر از همیشه کرده است. دیگر گلستانی حاضر در این رویداد عبدالجلیل قرنجیک ملی پوش بسکتبال با ویلچر است. بسکتبال با ویلچر ایران همواره جزو تیم های پرقدرت آسیا و از مدعیان جهان است بطوریکه کسب مدال این تیم در پاراآسیایی کسی را شگفت زده نمی کند. قرنجیک عضو ثابت تیم ملی در سال های اخیر است که آرام آرام به یکی از ارکان بسکتبال با ویلچر ایران تبدیل می شود. اولین گلستانی ورزش های انفرادی تاریخ بازی های آسیایی نورمحمد آرخی است. پرتابگر دیسک ایران با سابقه کسب مدال طلا و برنز مسابقات جهانی کره جنوبی، مدال طلا و نقره مسابقات جهانی امارات و مدال برنز مسابقات جهانی تونس هدفی جز شکستن رکورد آسیا ندارد و مصمم است اولین تجربه حضور در بازی های پاراآسیایی را با گردن آویز طلا به پایان برساند.مردم استان گلستان برای موفقیت هرچه بیشتر ورزشکاران خود در المپیک پاراآسیایی دعا می کنند.3091/2729            "}