{"onTitr":"","titr":" اصفهان در تامین منابع علمی به دانشگاه واسط عراق کمک می کند","describe":" اصفهان - ایرنا - مدیر دفتر همکاری های علمی بین المللی دانشگاه اصفهان گفت : این دانشگاه در تامین منابع علمی و تربیت استاد به دانشگاه واسط در شهر 'کوت' عراق کمک و انتقال تجربه می کند.", "text":"سید کمیل طیبی روز پنجشنبه در گفت و گو با ایرنا افزود : در پی دیداری که مسئولان دانشگاه واسط عراق در هفته جاری با رئیس دانشگاه اصفهان داشتند توافق هایی درباره همکاری 2 دانشگاه به ویژه در تامین منابع علمی و تربیت استاد صورت گرفت.وی با اشاره به اینکه دانشگاه واسط از مجموعه های آموزش عالی جوان کشور عراق است، تصریح کرد : این دانشگاه برای تقویت منابع علمی و استادان خود خواهان همکاری و بهره گیری از تجربه های دانشگاه اصفهان است.طیبی همکاری های آموزشی و پژوهشی، گذراندن دوره های تحصیلی دانشجویان عراقی و برگزاری دوره های آموزشی برای استادان عراقی در دانشگاه اصفهان و برگزاری سمینارهای مشترک را از دیگر مفاد توافق های صورت گرفته بین 2 دانشگاه عنوان کرد.مدیر دفتر همکاری های علمی بین المللی دانشگاه اصفهان با بیان اینکه دانشگاه واسط عراق دارای مرکز آموزشی زبان فارسی است، اضافه کرد : همچنین مقرر شد دانشگاه اصفهان در تامین استاد و منابع علمی برای این مرکز با دانشگاه واسط همکاری کند.وی خاطرنشان کرد که دانشگاه اصفهان با دانشگاه های دیگری از عراق مانند کوفه، بصره و نجف نیز همکاری های آموزشی و پژوهشی دارد. صبیح لفته فرحان معاون رئیس دانشگاه واسط عراق در هفته جاری در بازدید از دانشگاه اصفهان از برگزاری نخستین سمینار مشترک بین دو دانشگاه با هدف گسترش و تحکیم روابط علمی در شهر کوت خبر داد.واسط یکی از استان‌های شرقی عراق است که در مرز این کشور با ایران قرار دارد ، بیشتر مردم این استان مسلمان و شیعه هستند. دانشگاه واسط از سال 2003 آغاز به کار کرده و دارای 15 هزار دانشجو و 600 استاد است.دانشگاه اصفهان با بیش از 70 سال قدمت و حدود 15 هزار دانشجو و 650 عضو هیات علمی به عنوان یکی از 13 دانشگاه برتر و یکی از پنج دانشگاه جامع کشور مطرح است.3011/ 6022            "}