{"onTitr":" فرماندار شاهرود:    ","titr":" استمهال وام کشاورزان بسطام ضروری است","describe":" شاهرود - ایرنا - فرماندار شهرستان شاهرود گفت: به خاطر خشکسالی و سرمازدگی که امسال باغداران و کشاورزان بسطام را متضرر کرد، استمهال وام آن ها ضروری است.", "text":"به گزارش ایرنا ، محمدکرم محمدی روز چهارشنبه در نشست شورای اداری این شهرستان که با حضور استاندار سمنان در بسطام برگزار شد، افزود : سرمای پاییزه و بهاره بخش زیادی از سردرختی های باغداران را نابود کرد به گونه ای که برخی از باغداران اکنون  توان ادامه کار ندارند.  وی بسطام را قطب تولید محصولات باغی و کشاورزی استان خواند و گفت:  توانمندی های بسیار زیاد این منطقه به لحاظ داشتن نیروی انسانی مستعد، زمین و خاک حاصل خیز و اماکن گردشگری و تاریخی گوناگون شرایط بسیار مطلوبی را برای توسعه بیشتر این منطقه فراهم کرده است.  معاون استاندار سمنان ادامه داد: رسیدگی به زیر ساخت های لازم برای جذب گردشگر  یکی از راه های توسعه بسطام است.  وی بسطام را یکی از حوضه های آبریز شهرستان شاهرود خواند و گفت : با انجام برخی کارهای کوچک می توان در کوتاه مدت سفره های آب زیر زمینی را تقویت کرده و کشاورزی و باغداری منطقه را توسعه داد.   محمدی جنگل ابر را یکی از جاذبه های مهم گردشگری این بخش خواند و گفت: در برخی روزها مردم با بیش از 2هزار خودرو برای گذران تعطیلات به این منطقه سفر می کنند که لازم است برای رفاه حال آن ها و بهره مندی مردم منطقه از وجود گردشگران اقدام هایی انجام شود.  به گفته وی ، آسفالت راه هشت کیلومتری روستای ابر تا جنگل با رعایت معیارهای زیست محیطی یکی از این برنامه هاست تا هم استفاده مردم از جنگل آسان شده و هم گردشگری رونق بگیرد.  محمدی احیاء قنات های منطقه را نیز ضروری خواند و گفت: با تخصیص اعتبار در این بخش ، هم تامین آب آشامیدنی مردم و نیز آبیاری باغ ها تضمین می شود .  فرماندار شاهرود ، عدم توانایی کافی آب و فاضلاب روستایی برای ترمیم و تعویض شبکه های آبرسانی بسیاری از روستاها را یکی دیگر از مشکلات اعلام کرد.  حجت الاسلام سید علی رضوی نسب امام جمعه بسطام هم فقدان صنایع تبدیلی را یکی از مشکلات بسطام خواند و گفت: با راه اندازی این تاسیسات بسیاری از جوانان مشغول بکارشده و از خسارت حوادث طبیعی هم کاسته خواهد شد.  وی گفت: برغم اینکه صحبت هایی برای استمهال وام کشاورزان انجام شده ، اما این کار تا کنون عملی نشده و باغداران و کشاورزان بسطام به این دلیل دغدغه فراوانی دارند.  علی باقری بخشدار بسطام هم در این نشست با تشریح موقعیت این بخش گفت: بسطام با تراکم جمعیتی بالا 30 روستا دارد که 24 روستا دارای دهیاری است.  وی با بیان برخی ظرفیت های این بخش افزود: در بخش گردشگری وجود جنگل ابر، جنگل قطری، آبشار تنگه داستان ، شهر تاریخی بسطام و مجن و محیط زیست بکر آن موقعیت ممتازی ایجاد کرده است.  باقری گفت : مردم بسطام در دفاع مقدس نیز کارنامه پرافتخاری از خود به یادگار گذاشتند به طوری که فقط مردم روستای میغان 97 شهید تقدیم کردند.  بخشدار بسطام تخصیص اعتبارات ویژه در بخش های گردشگری و باغداری را خواستار شد و گفت: با تحقق این امر توسعه این بخش با سرعت انجام خواهد شد.  بخش بسطام با 45 هزار نفر جمعیت و سه نقطه شهری بسطام، مجن و کلاته خیج و نیز 30 روستا در شمال شاهرود قرار دارد.  شهر بسطام که مرکز این بخش است، دارای هشت هزار نفر جمعیت بوده و از اماکن گردشگری ممتازی چون مقبره بایزید بسطامی ، بقعه امامزاده محمدبن جعفر صادق (ع) ، مسجد جامع، برج کاشانه و برج و باروی قدیمی شهر برخودار است.1023/6167            "}