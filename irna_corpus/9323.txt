{"onTitr":"","titr":" ترامپ از گزارش نیویورک تایمز انتقاد کرد","describe":" تهران – ایرنا – دونالد ترامپ رئیس جمهوری آمریکا روز چهارشنبه در واکنش به گزارش نیویورک تایمز درباره فرار مالیاتی سنگین وی، آن را روزنامه ورشکسته ای خواند که اتهامی تکراری و نادرست علیه اش مطرح کرده است.", "text":"به گزارش ایرنا؛ ترامپ در توئیتی نوشت: روزنامه ورشکسته نیویورک تایمز اقدامی کرد که من پیش از این ندیده بودم و از مفهوم ارزش زمانی پول برای وارد کردن اتهامی تکراری و حمله به من استفاده کرد.رئیس جمهوری آمریکا افزود: 97 درصد مطالب این روزنامه درباره من نادرست است و این روزنامه هیچگاه موضع نادرست خود را در خصوص انتخابات ریاست جمهوری 2016 تصحیح نکرده است.به گزارش ایرنا؛ نیویورک تایمز سه شنبه (به وقت محلی) پرده از نقطه تاریک دیگری در خانواده ترامپ برداشت و درباره وی که تاکنون مدعی بود که ثروتش را با تکیه به توان خود اندوخته و به فیلادلفیا بزرگ ترین شهر ایالت پنسیلوانیا در شمال شرق آمریکا رفته تا در نشست یک اتحادیه صنفی، درس سازندگی بدهد، فاش کرد که خزانه اش را با اتکا به حقه های مالیاتی از اسکناس و اعتبار دلاری پر کرده است.نیویورک تایمز در ایالت نیویورک یعنی زادگاه ترامپ نوشت که امپراتوری او و پدرش بر مبنای قانون شکنی بنا شده و او در دهه 1990 از ترفندهای مالیاتی مشکوک برای افزایش ثروت خود و خانواده اش استفاده کرده است.ترامپ همواره خود را میلیاردری خودساخته معرفی می کرد که «فرد سی. ترامپ» پدرش کمک مالی قابل توجهی به او نکرده و کارش را با دریافت وام «بسیار کوچک» از وی آغاز کرده است. اما آیا واقعا «فرد سی. ترامپ» ملاک و برج ساز معروف نیویورک، ثروتش را از پسرش دریغ کرده است؟نیویورک تایمز با پاسخ منفی به این پرسش، نوشت: تحقیق در سوابق مالی و اظهارنامه های مالیاتی محرمانه خانواده ترامپ نشان می دهد که رئیس جمهوری فعلی آمریکا حداقل 413 میلیون دلار (به نرخ امروز) از امپراتوری املاک پدرش به دست آورده است؛ ثروت عظیمی که همه اعضای خانواده دست به دست هم دادند تا حجم آن را بیشتر کنند. مهم ترین راهکار ترامپ برای ثروت اندوزی این بود که به والدینش کمک کرد تا از پرداخت مالیات فرار کنند و بخش بزرگی از پولی که به دست آورده از همین راه بوده است. او برای این کار به همراه برادران و خواهرانش شرکت پوششی تاسیس کرد و به پدرش کمک کرد تا از تخفیف های مالیاتی بهره مند شود. ترامپ همچنین راهبردی تدوین کرد تا ارزش دارایی ها و املاک والدینش کمتر اعلام شود و میلیون ها دلار مالیات کمتری پرداخت کند. فرد ترامپ و همسرش «ماری» مجموعا ثروتی به ارزش یک میلیارد دلار به فرزندانشان منتقل کردند که طبق نرخ 55 درصدی مالیات بر هدایا و ارث، مالیات آن دستکم 550 میلیون دلار بود، اما برای این مبلغ تنها 55 میلیون و 200 هزار دلار مالیات پرداخت شده است.«سارا هاکبی سندرز» سخنگوی کاخ سفید در واکنش به این گزارش، آن را «حمله ای گمراه کننده» علیه خانواده ترامپ خواند و افزود: فرد ترامپ حدود 20 سال پیش درگذشته و غم انگیز است که شاهد حمله نیویورک تایمز شکست خورده به خانواده ترامپ هستیم. سندرز همچنین به شیوه ترامپ به حمله به رسانه ها، اظهار داشت: اعتبار رسانه ها در نزد مردم آمریکا به پایین ترین حد رسیده است زیرا آنها به جای خبررسانی، 24 ساعت شبانه روز و هفت روز هفته، سرگرم حمله به رئیس جمهوری هستند.سخنگوی «اداره مالیات» ایالت نیویورک نیز به شبکه سی.ان.بی.سی گفت که این نهاد اتهامات تازه علیه ترامپ را بررسی می کند. نیویورک تایمز به نقل از کارشناسان مالیاتی نوشت: احتمال نمی رود که ترامپ تحت تعقیب کیفری قرار گیرد زیرا مسائل مطرح شده در این گزارش مشمول مرور زمان شده است. نیویورک تایمز افزود که برای تدوین گزارش خود با کارکنان و مشاوران سابق فرد ترامپ نیز مصاحبه کرده است و «این تحقیقات بر اساس بررسی ده ها هزار صفحه از اسناد محرمانه شامل اظهارنامه های بانکی، حسابرسی های مالی، دفترهای حساب و فهرست های خرید اجرا شده است.»حساب ها و تراکنش های مالی ترامپ در هفته های اخیر بار دیگر مورد توجه رسانه ها و نهادهای قضایی قرار گرفته است. «مایکل کوهن» وکیل سابق ترامپ گفته به دو زن که با ترامپ رابطه غیراخلاقی داشته اند، حق السکوت پرداخت کرده که از طریق شرکتی صوری و به دستور ترامپ بوده است.کوهن در پی تحقیقات «رابرت مولر» بازپرس ویژه دخالت روسیه در انتخابات 2016 آمریکا راهی دادگاه شد و به خلاف کاری هایش اعتراف کرد. مولر خواستار تحقیق در باره روابط مالی ترامپ با روس ها نیز شده است.شبد**1486**9122            "}