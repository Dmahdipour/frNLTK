{"onTitr":"","titr":" طرح آمارگیری کلنی های زنبور عسل در قزوین اجرا می شود","describe":" قزوین - ایرنا - معاون بهبود تولیدات دامی سازمان جهاد کشاورزی قزوین گفت: طرح آمارگیری از کلنی های زنبور عسل از چهاردهم مهر ماه سال جاری در استان اجرا می شود.", "text":"به گزارش ایرنا به نقل از سازمان جهاد کشاورزی قزوین، علی شاپور زاده روز سه شنبه افزود: این طرح از چهاردهم تا 30 مهر ماه سال جاری درتمام شهرستان های استان اجرا می شود. معاون بهبود تولیدات دامی سازمان جهاد کشاورزی قزوین یادآور شد: طرح سرشماری کلنی های زنبور عسل قزوین در سال جاری توسط کارشناسان پهنه مراکز جهاد کشاورزی شهرستان های تابعه انجام می شود و نتایج آن در سامانه جامع پهنه بندی و مدیریت داده های کشاورزی ثبت خواهد شد.این مسئوا یادآور شد: بر اساس آخرین سرشماری که سال گذشته انجام شده بود، در استان قزوین 91 هزار و 476 کلنی وجود دارد که از این میزان 57 هزار و 489 مورد مربوط به شهرستان قزوین است.وی یادآور شد: سال گذشته 795 هزار و 776 کیلوگرم عسل و همچنین 40 هزار و 409 کیلوگرم موم، 784 کیلوگرم بره موم، یک هزار و 141کیلوگرم گرده گل و 35 کیلوگرم ژل رویال توسط زنبورداران استان تولید شد.3013            "}