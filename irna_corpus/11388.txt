{"onTitr":"","titr":" دود هورالعظیم شعاع دید را در بستان به 400 متر کاهش داد","describe":" اهواز – ایرنا – مدیر کل هواشناسی خوزستان گفت: دود ناشی از آتش سوزی تالاب هورالعظیم در صبح روز سه شنبه دید افقی را در بستان به 400 متر کاهش داد.", "text":"محمد سبزه زاری سه شنبه در گفت و گو با خبرنگار ایرنا اظهار داشت: همچنین شعاع دید درآبادان به چهار هزار متر و در اهواز به 6 کیلومتر رسید که این وضعیت با شدت وضعف در مناطق ذکر شده تا چند روز آینده ادامه دارد.استاندارد شعاع دید نرمال 10 کیلومتر به بالا است که هوایی صاف و پاک را نشان می دهد ، پدیده هایی مانند غبار و مه موجب کاهش این شعاع می شود.وی افزود: در 24 ساعت گذشته آبادان با 43 و ایذه با 18 درجه سانتیگراد به ترتیب گرمترین و خنک ترین نقاط استان و حداکثر دمای اهواز42 و حداقل 23 درجه سانتی گراد گزارش شده است.سبزه زاری بیان کرد: همچنین در صبحگاه فردا و پس فردا افزایش رطوبت به ویژه در نوار شرقی و جنوبی و گاهی مرکزی مورد انتظار است.آتش سوزی در بخش عراقی هورالعظیم از اوایل تیر امسال آغاز شده و تاکنون حدود 25 هزار هکتار را درگیر کرده است.دود ناشی از این آتش سوزی تا بیش از یکصد کیلومتر فراتر رفته و گاهی تا هشت شهرستان را درگیر می کند، به طوری که در روزهای گذشته علاوه بر دشت آزادگان، هویزه، اهواز، کارون، حمیدیه و باوی، شهرهای شادگان، آبادان، خرمشهر و ماهشهر نیز در برخی روزها تحت تاثیر این دود قرار گرفت، به طوری که دود ناشی از این آتش سوزی در چهارم مهر ماه باعث شد که آلودگی هوا در اهواز به هفت برابر حد مجاز برسد.مرحله نخست عملیات آتش نشانی به وسیله 2 بالگرد و یک هواپیمای آبپاش از 29 تیر تا سوم مرداد انجام شد و مرحله دوم از 11 تا 15 مرداد متوقف شد. به گفته مسئولان این عملیات تاثیری در خاموش شدن آتش نداشته بنابراین متوقف شده است اما با این حال مرحله سوم خاموش کردن هور از اواخر مرداد از سرگرفته و بعد از چند روز متوقف شد. هورالعظیم، آخرین بازمانده تالاب های بین النهرین در جنوب غربی کشور در خوزستان قرار دارد. یک سوم این تالاب در ایران و دو سوم در عراق واقع شده است. تابستان امسال هیچ آبی از کرخه وارد هورالعظیم نشده است. بیش از 2 هزار هکتار از بخش ایرانی هورالعظیم نیز در تابستان امسال دچار آتش سوزی شد.3004/6002            "}