{"onTitr":" فرمانده انتظامی قم:    ","titr":" ضریب امنیت استان قم افزایش می یابد","describe":" قم - ایرنا - فرمانده انتظامی قم گفت: با همکاری و همدلی همه مسئولان، اقتدار این نیرو و ضریب امنیت این استان در سایه رهنمودهای رهبر معظم انقلاب افزایش می یابد.", "text":"به گزارش ایرنا، سردار عبدالرضا آقاخانی روز شنبه در آیین صبحگاه عمومی نیروی انتظامی استان قم، افزود: امنیت به معنای حراست یک فرد، جامعه، ملت و یک کشور در برابر تهدیدهای خارجی است.وی خاطرنشان کرد: امنیت، نقطه مقابل تهدید به شمار می آید و هر کشوری که بتواند تهدیدهای بالقوه و بالفعل را از میان بردارد، به آسایش و امنیت رسیده است.  وی تاکید کرد: فرماندهی انتظامی قم با بهره گیری از توان و ظرفیت خود و استعانت از ساحت ملکوتی حضرت معصومه(س) به عنوان امین مردم، همواره در اجرای ماموریت ها به عنوان نیرویی مقتدر در راستای ارتقای امنیت عمومی برنامه ریزی لازم را دارد و توانسته به موفقیت های چشمگیری دست یابد. آقاخانی با اشاره به فعالیت های نیروی انتظامی قم گفت: افزایش 44 درصدی کشفیات مواد مخدر، افزایش 23 درصدی انهدام باندهای توزیع مواد مخدر، افزایش 36 درصدی تماس های عملیاتی، افزایش 23 درصدی برخورد با اراذل و اوباش، کاهش 17 درصدی نزاع ها و درگیری های خیابانی، افزایش 13 درصدی برخورد با سارقان و افزایش 17 درصدی کشفیات سرقت در 6 ماهه نخست امسال نسبت به مدت مشابه سال گذشته، بخشی از این فعالیت هاست.  وی افزود: در سال جاری، با تعیین اولویت های تبیین شده از جمله ارتقای توان عملیاتی، ارتقای کمی و کیفی تحول در کلانتری ها و پاسگاه ها، تشدید مبارزه با قاچاق کالا و ارز، مبارزه با جرایم آسیب های اجتماعی، کاهش تصادف های جاده ای و تشدید مبارزه با عرضه و توزیع مواد مخدر برنامه ریزی شده است که ان شاءالله با همدلی و همکاری همه دستگاه ها گام های موثری در این زمینه برداریم. وی همچنین یاد و خاطره شهیدان از جمله بیش از 6 هزار شهید استان قم را گرامی داشت و اظهار کرد: شهیدان هم چون ستارگان پرنوری در تارک نظام مقدس جمهوری اسلامی ایران خودنمایی و نورافشانی می کنند.   ** استاندار قم  نیز در حاشیه برگزاری این آیین در گفت و گو با خبرنگاران با تبریک هفته نیروی انتظامی گفت: نتیجه همکاری و همبستگی میان نیروهای انتظامی و امنیتی استان، تامین امنیت به لطف خداوند بوده است. سید مهدی صادقی تصریح کرد: این امر به خاطر همبستگی میان همه ارکان و دستگاه های ذی ربط و مردم بوده است و از مردم عزیز به خاطر این همراهی، همبستگی و همدلی سپاسگزاری و قدردانی می کنم.در این آیین، یگان های مختلف نیروی انتظامی استان قم از مقابل جایگاه رژه رفتند و در پایان از برگزیدگان کارکنان این نیرو در رده های گوناگون تجلیل به عمل آمد.این آیین با حضور آیت الله سعیدی تولیت آستان مقدس حضرت معصومه(س)، رضا سیار فرماندار، احمد امیرآبادی فراهانی عضو هیات رئیسه و نماینده مردم قم در مجلس شورای اسلامی، فرماندهان ارشد نظامی استان و جمعی از مسئولان در ستاد فرماندهی انتظامی قم برگزار شد. سیزدهم تا نوزدهم مهرماه به عنوان هفته ناجا نامگذاری و «پلیس مقتدر، امین مردم» به عنوان شعار این هفته انتخاب شده است. بیش از 70 برنامه اجتماعی، فرهنگی، انتظامی، ترافیکی و غیره طی این هفته در استان قم اجرا می شود.7406/ 1175            "}