{"onTitr":"","titr":" دختر ملی پوش ارومیه ای مدال نقره کشور را بر گردن آویخت","describe":" ارومیه- ایرنا- دبیر هیات شمشیربازی آذربایجان غربی گفت: 'الهه قهرمانی' فلوریست ملی پوش ارومیه ای مدال نقره مسابقات آزاد قهرمانی کشور را کسب کرد.", "text":"شهریار نوبخت روز یکشنبه در گفت و گو با خبرنگار ایرنا افزود: این مسابقات با حضور 45 دختر شمشیرباز از سراسر کشور در سالن شهید کلاهدوز تهران برگزار شد.وی بیان کرد: 'قهرمانی' در دیدار فینال در عین ناباوری با نتیجه نزدیک 14 بر 15 مقابل 'سروناز مرتضوی' متحمل شکست شد و از رسیدن به مدال طلا بازماند.وی ادامه داد: 'هانیه خوشخواهی، شیدا حسینی و زهرا حیدرزاده' سه فلوریست دیگر اعزامی به این رقابت ها بودند که به ترتیب مقام های یازدهم، هشتم و پانزدهم را کسب کردند.دبیر هیات شمشیربازی آذربایجان غربی گفت: 'هانیه خوشخواهی' یکی از پدیده های نوظهور اسلحه فلوره ایران به شمار می رود و با 12 سال سن آینده روشنی پیش رو دارد.نوبخت افزود: امسال 23 شمشیرباز آذربایجان غربی به اردوی تیم ملی دعوت شده اند که این امر نشان از توانمندی بالای ورزشکاران استان در سطوح کشوری و ملی دارد.به گزارش ایرنا الهه قهرمانی متولد سال 1374 است و از 13 سالگی با رشته شمشیربازی در اسلحه فلوره آشنا شده و برای اولین بار با کسب مدال برنز قهرمانی کشور در سال 1390 به اردوی تیم ملی دعوت شد. مدال نقره انفرادی و طلای تیمی مسابقات بین المللی 2011 گرجستان، مدال برنز مسابقات 2015 جوانان آسیا در امارات، مقام چهارمی مسابقات نوجوانان 2010 آسیا در چین تایپه و چندین مقام کشوری را در ویترین مقام های ورزشی خود دارد. الهه قهرمانی به تازگی در جریان مسابقات جهانی 2018 چین با ورزشکار رژیم اشغالگر قدس مواجه شد و جهت حمایت از حقانیت مردم مظلوم فلسطین از حضور در رقابت های جهانی انصراف داد.7156/3072            "}