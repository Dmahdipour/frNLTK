{"onTitr":"","titr":" آمارگیری سراسری زنبورستان های کردستان آغاز شد","describe":" سنندج - ایرنا - رئیس سازمان جهاد کشاورزی کردستان گفت: طرح آمارگیری سالانه زنبورستان های این استان همزمان با سراسر کشور آغاز شد.", "text":"خالد جعفری روز شنبه در گفت و گو با خبرنگار ایرنا با اشاره به اینکه طرح آمارگیری زنبورستان ها از 14 تا 30 مهر انجام می شود، اظهار داشت: به منظور گردآوری آمار و ارقام دقیق انتظار می رود زنبور داران در این مدت از جابجایی کندو های زنبور عسل خوداری کنند.وی با بیان اینکه بیش از 95 درصد کندوهای زنبور عسل استان مدرن است، اضافه کرد: تنها پنج درصد از کندوهای زنبور عسل به شکل سنتی نگهداری می شود.رئیس سازمان جهاد کشاورزی کردستان افزود: طرح آمار گیری توسط 64 اکیپ انجام می شود و همه کندوهای عسل مورد پایش و آمارگیری می شود.وی تاکید کرد: سال گذشته در 997 روستای استان بیش از 183 هزار کندوی زنبور عسل آمارگیری شد که این کندوها توسط بیش از پنج هزار و 700 بهره بردار نگهداری می شدند.جعفری یادآور شد: اولویت کاری کارشناسان در این مدت، سرشماری کندوهای زنبور عسل است و سعی می شود این آمارگیری با کمترین خطا و بیشترین دقت انجام شود.به گزارش ایرنا، کردستان به سبب داشتن منابع طبیعی و مراتع غنی و زنبورداران با تجربه و چیره دست یکی از استان های مطرح در تولید عسل با کیفیت و خاص در کشور است.با توجه به مرغوبیت خاک و شرایط آب و هوایی، مراتع این استان از غنی ترین مراتع کشور هستند و در مجموع یک هزار و 830 گونه گیاهی در آن رشد می کند و زنبورداران هم به خوبی از این پتانسیل استفاده می کنند.عسل کردستان در صورت برندسازی و فراهم شدن زمینه های صادرات می تواند به یکی از قطب های درآمدی مردم این استان تبدیل شود و طبق برآورد کارشناسان، کردستان پتانسیل حداقل سه برابر نگهداری کندو و زنبور عسل نسبت به وضع موجود را دارد.3034/9102            "}