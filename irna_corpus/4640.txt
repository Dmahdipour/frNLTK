{"onTitr":" نماینده ولی فقیه در استان مرکزی:    ","titr":" هفته ناجا فرصتی برای تقویت تعامل مردم با پلیس است","describe":" اراک - ایرنا - نماینده ولی فقیه در استان مرکزی گفت: هفته ناجا بهترین فرصت برای تشریح خدمات پلیس و تقویت تعامل این قشر از جامعه با آحاد ملت است.", "text":"به گزارش ایرنا، آیت الله «قربانعلی دری نجف آبادی» روز دوشنبه در جمع فرماندهان و معاونان ستادی نیروی انتظامی استان مرکزی، افزود: پلیس ماموریت های سنگین و متعددی را در حوزه امنیت پایدار و مقابله با هنجار شکنان برعهده دارد که در این راستا تعامل هر چه بیشتر با مردم می تواند به کیفیت خدمات و کاهش انواع بزه و آسیب های اجتماعی بیانجامد. وی ادامه داد: تلاش خستگی ناپذیر و ایثار بی وقفه پلیس زمینه ساز استقرار نظم، امنیت و سلامت اجتماعی است و عملکرد ارزشمند پلیس باید در هفته نیروی انتظامی برای مردم تشریح شود. امام جمعه اراک بیان کرد: ایجاد امنیت اجتماعی از مهمترین مسئولیت های پلیس است که باید برای تحقق آناز همه ظرفیت ها استفاده شود. وی بیان کرد: معضل اعتیاد به عنوان یکی از آسیب های اجتماعی خانمانسوز مشکل اصلی جامعه است که در این شرایط دستگاه های متولی وظیفه دارند با تدوین برنامه های مشارکتی و بهره گیری از ظرفیت اقشار مختلف مردم گام های اساسی بردارند. نماینده ولی فقیه در استان مرکزی تاکید کرد: نقاط حاشیه نشین و چالشی شهرستان های مختلف استان باید از سوی نیروی انتظامی شناسایی شده و با ارائه خدمات اجتماعی و برقراری ارتباط تنگاتنگ با ساکنان این مناطق در راستای کاهش وقوع جرم گام برداشت.  وی، ایجاد نظم و انضباط در بدنه نیروی انتظامی و ماموریت های مختلف، ارائه آموزش های لازم و انتقال تجربه ها به نیروهای جدید و تهیه نقشه امنیتی استان را از مهمترین وظایف ناجا عنوان کرد. فرمانده انتظامی استان مرکزی نیز گفت:  سه هزار و 200 کیلوگرم انواع مواد مخدر امسال در استان مرکزی کشف و ضبط شد و این  استان از لحاظ کشف مواد مخدر ودستگیری مجرمان مربوط به مواد مخدر نسبت به مدت مشابه سال گذشته به ترتیب چهار و 25 درصد رشد داشته است. سردار«کیومرث عزیزی» ارزش کشفیات کالاهای قاچاق استان مرکزی درنیمه نخست امسال را 350 میلیارد ریال عنوان کرد و افزود: این شاخص در قیاس با مدت مشابه قبل  99 درصد رشد داشته است. وی ادامه داد: 304 نفر در حوادث رانندگی نقاط مختلف استان مرکزی در ساتل جاری جان باخته اند که در قیاس با سال گذشته شمار قربانیان پنج درصد افزایش داشته است.فرمانده انتظامی استان مرکزی اظهار داشت: تماس های تلفنی به پلیس 57 درصد و عملیات های پلیس 32 در سال جاری نسبت به مدت مشابه پارسال افزایش داشته است. وی بیان کرد:  7 هزار و 600 فقره سرقت نیز امسال در استان مرکزی اتفاق افتاده است که در این خصوص بیش از 2 هزار سارق دستگیر شده است. 14 تا 21 مهرماه با عنوان هفته نیروی انتظامی نامگذاری شده است. 3017/6013/            "}