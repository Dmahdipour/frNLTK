{"onTitr":"","titr":" پاکستان و تلاش برای خروج از لیست خاکستری FATF","describe":" اسلام آباد - ایرنا - دولت پاکستان اخیرا اقدامات فراوانی برای خروج نام این کشور از لیست خاکستری گروه ویژه اقدام مالی (FATF) انجام داده است.", "text":"به گزارش ایرنا، نهاد بین المللی مبارزه با پولشویی موسوم به FATF در اجلاس پاریس در 28 ژوئن نام پاکستان را به دلیل موفق نبودن دولت این کشور در جلوگیری از جابجایی منابع پولی متعلق به گروه های تروریستی در لیست خاکستری این سازمان قرار داد.گروه ویژه اقدام مالی علیه تروریسم یک نهاد بین دولتی مستقر در پاریس است که برای مبارزه با امور مالی غیرقانونی، معیارهای جهانی وضع می کند.۳۷کشور جهان عضو اتحادیه تصمیم‌گیری در خصوص کشورهای حامی تروریسم هستند. آمریکا، انگلیس، چین، هند، ترکیه و تعدادی از کشورهای عربی حوزه خلیج فارس به همراه اتحادیه اروپا از اعضای این گروه به شمار می روند.پاکستان در سال ۱۹۹۷ میلادی قانون داخلی مقابله با تروریسم و در سال ۲۰۱۰ میلادی قانون مقابله با پولشویی را تصویب کرد و از سال ۲۰۰۰ میلادی به گروه آسیا-اقیانوسیه در FATF که به APG شناخته می‌شود، پیوست.این کشور در فوریه سال  ۲۰۰۸ میلادی همزمان با ایران در نشست و بیانیه FATF مورد خطاب قرار گرفت و از دولت این کشور خواسته شد تا بار دیگر خود را با توصیه‌های این سازمان مطابقت دهد و 1.5 سال بعد در ۲۰۰۹ میلادی، از این کشور به دلیل همکاری‌های انجام شده تقدیر شد، ولی سال ۲۰۱۲ در فهرست خاکستری FATF قرار گرفت و تا سه سال در آن ماند.نام پاکستان در سال های 2012 تا 2015 بر اساس گزارش گروه بازنگری همکاری های بین المللی (ICRG) در لیست خاکستری گروه ویژه اقدام مالی قرار گرفت.دولت پاکستان به منظور خروج نام این کشور از لیست خاکستری گروه اقدام ویژه مالی اخیرا طرح مبارزه با پولشویی حاصل از فساد مالی و فعالیت گروه های تروریستی را ارائه کرده است .با توجه به اقدامات صورت گرفته دولت پاکستان اعلام کرده بود که این کشور از لیست خاکستری FATF خارج می شود. «حافظ احمد پاشا» وزیر پیشین امور دارایی پاکستان در گفت و گو با ایرنا با انتقاد از قرار گرفتن نام پاکستان در لیست گروه ویژه اقدام مالی گفت : پاکستان به تمامی ملزومات مورد نظر این نهاد بین المللی عمل کرده است .وی گفت : دولت پاکستان حتی با اصلاحات در قوانین مالی و ضد پولشویی بر اساس معیارهای گروه FATF دست به اقدامات مناسبی زده است .این اقتصاددان معروف پاکستان افزود: صندوق بین المللی پول نیز در آخرین نشست با مسئولان بلند پایه پاکستان از اقدامات دولت در مبارزه با پولشویی و عدم دسترسی گروه های تروریستی به منابع مالی و بانکی ابراز خرسندی کرده بودند.وی خاطرنشان کرد: یکی از شرایط صندوق بین المللی پول برای دادن وام چند میلیارد دلاری به پاکستان خروج نام پاکستان از لیست خاکستری کارگروه ویژه اقدام مالی است.بر اساس گزارش های غیررسمی، سالانه 10 میلیارد دلار به صورت غیر قانونی و از طریق پولشویی به خارج از این کشور منتقل می شود. حافظ احمد پاشا با بیان ضعف نظام بانکی و مالی پاکستان گفت : دولت باید نقطه ضعف های موجود در نظام مالی این کشور را رفع کند.وی خاطرنشان کرد:اگر نام پاکستان همچنان در لیست خاکستری کارگروه ویژه اقدام مالی قرار گیرد این کشور نمی تواند از سازمان های پولی بین المللی، کمک مالی دریافت کند.نام پاکستان همراه با برخی از کشورهای جهان از جمله سوریه، سریلانکا، تونس، یمن و اتیوپی در لیست خاکستری FATF قرار دارد.پاکستان 15 ماه وقت دارد تا برای برای رفع نگرانی های  FATF به الزامات 26 ماده ای این نهاد بین المللی عمل کند.گروه ویژه اقدام مالی در سپتامبر 2019 بار دیگر درباره ماندن یا نماندن پاکستان در این گروه تصمیم گیری خواهد کرد . «قیصر بنگالی» از مشاوران پیشین امور مالی دولت پاکستان نیز در گفت و گو با خبرنگار ایرنا گفت: دولت پاکستان چاره ای جز جلب اعتماد FATF مبنی بر رفع اقدامات پولشویی در سیستم بانکی و مالی این کشور ندارد.کارشناس امور مالی پاکستان در ادامه افزود: دولت پاکستان باید اجرای قوانین ضد پولشویی را به صورت فراگیر و جدی در نظام بانکی و مالی این کشور بر اساس ضوابط و معیارهای بین المللی پیگیری کند.این اقتصاددان پاکستانی افزود : اگر نام دولت پاکستان همچنان در لیست خاکستری FATF باقی بماند ممکن است تحریم ها و جریمه های مختلف علیه این کشور اعمال شود. قیصر بنگالی خاطرنشان کرد: اخیرا 'توماس درو' سفیر انگلیس در پاکستان به دولت اطمینان داد که تمامی تلاش خود را برای خروج نام این کشور از لیست خاکستری به کار می بندد.وی گفت: از پنج ماه گذشته دولت پاکستان اقدامات خوبی برای مبارزه با پولشویی در ساختار بانکی و مالی این کشور انجام داده است.اقتصاددان پاکستان در ادامه با اشاره به  درخواست های FATF از پاکستان برای اصلاح نظامی بانکی و مالی گفت:دولت پاکستان تمامی تلاش خود را برای رفع موانع مورد نظر گروه ویژه اقدام مالی به کار خواهد بست.وی نگرانی های FATF را در مورد استفاده گروه های تروریستی از سیستم بانکی و همچنین سوء استفاده افراد و گروه ها برای انتقال غیرقانونی منافع پولی به خارج از این کشور را جدی خواند و گفت: بدیهی است که دولت پاکستان باید تمامی تلاش خود را برای رفع این نگرانی ها به کار بگیرد.با این حال مفتاح اسماعیل وزیر پیشین دارایی پاکستان در ماه مارس در صحن مجلس ملی این کشور گفته بود که قرار گرفتن نام پاکستان در لیست خاکستری تاثیری در نظام اقتصادی این کشور ندارد اما باعث ایجاد برخی بی نظمی ها در نظام پولی می شود .اعضای این هیات پیش از این، با وزیر کشور، وزیر امور خارجه و وزیر دارایی پاکستان درباره اقدامات صورت گرفته از سوی دولت در مبارزه با پولشویی و عدم دستیابی تروریست ها به منابع مالی نظام بانکی گفت وگو کرده بودند.اعضای هیات FATF سپس گزارش خود را به دبیر خانه آن در پاریس ارجاع کرد و پس از آن بود که نام پاکستان بار دیگر در لیست خاکستری این گروه قرار گرفت.مسئولان بلندپایه بخش آسیا و اقیانوسیه کارگروه ویژه اقدام مالی از هفتم تا نوزدهم اکتبر (یکشنبه 15 مهرماه تا جمعه 27مهرماه) با مقامات بلند پایه پاکستان ملاقات می کنند.آساق**6125**1337            "}