{"onTitr":"","titr":" 10 هزار قطعه ماهی در شهرستان کوثر نجات یافت","describe":" اردبیل - ایرنا - 10 هزار قطعه ماهی در حال مرگ با تلاش ماموران نمایندگی محیط زیست شهرستان کوثر و دوستداران طبیعت در رودخانه گیوی چای در شهرستان کوثر نجات یافتند.", "text":"رییس نمایندگی حفاظت محیط زیست شهرستان کوثر روز سه شنبه به خبرنگار ایرنا گفت: کاهش بارندگی ، افزایش برداشت های بی رویه و موج بی سابقه گرما موجب کاهش دبی آب رودخانه گیوی چای و خشک شدن آن در بخش هایی از این رودخانه و در نتیجه  تلف شدن تعدادی از انواع آبزیان بویژه ماهی های بومی رودخانه  شد.مهدی کسایی افزود: با هدف جلوگیری از افزایش تلفات و با همکاری دوستداران طبیعت ، اعضای انجمن زیست گیوی و محیط بان این اداره ، ماهیان جدا افتاده از جریان اصلی رودخانه در چند مرحله از حوضچه های در حال خشکیدن جمع آوری و به پایین دست پرآب رودخانه منتقل شدند.وی گفت: در رودخانه های این شهرستان 9 گونه ماهی از 2 خانواده کپور ماهیان و سگ ماهیان جویباری زیست می کنند که شامل سیاه ماهی ، زردک، زرده قلمی ، مروارید ماهی لب ناز ، خیاطه ماهی ، کولی کورا ، شاه کولی ، ماهی سر مخروطی و سگ ماهی جویباری هستند.شهرستان کوثر به مرکزیت شهر گیوی در 85 کیلومتری جنوب اردبیل قرار دارد.7119/6018            "}