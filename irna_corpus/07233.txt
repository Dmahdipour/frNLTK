{"onTitr":"","titr":" برای چهل سالگی انقلاب چه کرده اید؟","describe":" ساری - ایرنا - روزنامه بشیر در شماره روز شنبه 14 مهر ماه خود یادداشتی را با عنوان 'برای چهل سالگی انقلاب  چه کرده اید؟ ' منتشر کرد.", "text":"بشیر نوشت: کمتر از چهار ماه دیگر چهلمین سال پیروزی انقلاب اسلامی است. چهار دهه پیش در بهمن 1357، حاصل دهها سال مبارزه علیه رژیم پهلوی به ثمر نشست و این رژیم تا بن دندان مسلح سرنگون و به زباله دان تاریخ افکنده شد و نظام جمهوری اسلامی در کشوری که بیش از ده هزار سال ریشه در تاریخ دارد مستقر گردید. جمهوری اسلامی ایران به عنوان بزرگترین انقلاب قرن با رهبری بنیانگذار کبیر انقلاب اسلامی حضرت امام خمینی (س) از همان بدو تاسیس مورد هجمه های مستقیم و غیر مستقیم جهان استکبار روبرو شد. درگیری های داخلی، کودتا، حمله های نظامی مستقیم، ترور و محاصره های اقتصادی، سیاسی و... تنها بخشهای کوچکی از دشمنی جبهه کفر و نفاق بر علیه انقلاب تاریخ ساز ملت ایران بود، اما ملت با رهبری امام خمینی (س) و در ادامه با رهبری حضرت آیت اله خامنه ای همه این هجمه ها و توطئه ها را سر افرازانه پشت سر نهاد و به چهل سالگی رسید. بیان دستاوردهای انقلاب اسلامی را به فرصت های دیگر وا می نهیم، اما روی سخن ما با حضرت آیت الله طبرسی نماینده محترم ولی فقیه در استان و جناب اسلامی استاندار محترم مازندران است که برای چهل سالگی انقلاب اسلامی چه برنامه هایی تدوین شده است؟ آیا ستاد، کار گروه، شورا و یا هر ساختار اجرایی دیگری برای این مهم تشکیل شده است؟مستحضرید که چشم دردمندان و مستضعفان عالم به انقلاب اسلامی و دستاوردهای آن است. آنان در حالی که تمام بنگاههای خبری دشمنان لحظه به لحظه به تخریب و تضعیف انقلاب اسلامی مشغولند، مترصدند ببینند انقلابی که بدون اسلحه و فقط با شعار اخلاق به پیروزی رسید چه دستاوردی در چهل سال اخیر داشته است؟مدافعان انقلاب اسلامی بویژه مدیران نظام در هر لباس و جایگاهی باید متوجه باشند که اگر مردم و انقلاب اسلامی نبود الآن در این سمت ها نبوده اند، به چهل سالگی انقلاب نباید همچون دیگر مناسبت ها نگریسته شود، می بایست حتی از سال گذشته تا هم اکنون دهها جلسه کارشناسی در مورد چگونگی ورود به این سال تشکیل و برنامه های ویژه ای نیز طراحی و تدوین و جهت اجرا به دستگاههای اجرایی و نهادهای مردمی ابلاغ می گردید امید است که پاسخی در خور به افکار عمومی و مردم شریف ارایه گردد.7335/1654            "}