{"onTitr":"","titr":" سیل 200 میلیارد تومان به جاده های استان های شمالی خسارت زد","describe":" تهران- ایرنا- مدیرکل دفتر نگهداری ابنیه فنی سازمان راهداری و حمل و نقل جاده ای گفت: وقوع سیل اخیر در استان های گیلان و مازندران به ترتیب72 و 131 میلیارد تومان به تاسیسات و جاده های این استان ها خسارت وارد کرد.", "text":"به گزارش روز چهارشنبه ایرنا از سازمان راهداری و حمل و نقل جاده‌ای، «شعبانعلی خاوری» افزود: بر اساس گزارش سازمان هواشناسی کشور در شهر رودسر استان گیلان در 24 ساعت، بین 301 تا 351 میلیمتر بارش باران ثبت شده است که در 50 سال گذشته بی‌سابقه بود.مدیرکل دفتر نگهداری ابنیه فنی بیان کرد: در سال های اخیر ضریب وقوع سیل در کشور افزایش یافته که باید به صورت همه‌جانبه بررسی شود. وی افزود: خسارات وارده به پل ها در زمان وقوع سیل معمولا از بالادست اتفاق می‌افتد، بنابراین حفظ جنگل ها تا حد زیادی در کنترل حرکت های سیل و کاهش سرعت آن مؤثر است، اما متاسفانه در سال های گذشته در استان های شمالی کشور پوشش‌های گیاهی و جنگلی در حال تخریب و نابودی است.خاوری اضافه کرد: تجاوز به حریم رودخانه‌ها و بستر آنها نیز به عنوان یکی دیگر از عواملی به شمار می رود که در وقوع چنین حوادثی تأثیرگذار است و متاسفانه برخورد قاطع با این‌گونه تجاوزات از سوی ارگان ها و سازمان های مسئول انجام نمی شود.مدیرکل دفتر نگهداری ابنیه فنی افزود: حریم 500 متری بالا دست پل ها و یک هزار متری پایین دست پل ها، در حیطه وظایف نگهداری سازمان راهداری و حمل‌ونقل جاده‌ای است و درخصوص ساخت‌ وسازهایی که در دهانه پل ها در فاصله های بیشتر انجام می‌شود، دیگر سازمان های مسوول باید اقدام جدی علیه متجاوزان به حریم پل‌ ها انجام دهند.وی تصریح کرد: به دلیل تصرفات صورت گرفته به حریم پل ها، گاهی یک پل که باید 60 متر دهانه داشته باشد، با اشغال 40 متر از دهانه آن، با جریان و حجم بالای ورودی آب، دچار شکستگی و گودال های عمیق شده که در نتیجه به پل ها خسارات قابل توجهی وارد می‌شود. مدیرکل دفتر نگهداری ابنیه فنی اظهار داشت: هم اکنون 357 هزار پل بزرگ و کوچک در طول راه های کشور وجود دارد که 23 هزار میلیارد تومان ارزش این پل ها است، این امر مسوولیت نگاهداری از این سرمایه عظیم را برای سازمان ها و ارگان های دست‌اندرکار و مسوولان به ویژه در شرایط آب و هوایی فعلی کشور و وقوع بحران ها پیش از پیش سنگین‌ می‌کند.به گزارش ایرنا، بارش شدید باران و سیلاب در روزهای جمعه و شنبه باعث بروز خسارت به بخش های زیربنایی استان های شمالی به ویژه غرب مازندران شده است.سیل اخیر بیش از هفت هزار میلیارد ریال به تاسیسات زیربنایی، کشاورزی، واحدهای مسکونی و تجاری و راه های اصلی و فرعی مازندران خسارت وارد کرد.اقتصام**9132*2022            "}