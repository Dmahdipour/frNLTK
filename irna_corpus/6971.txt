{"onTitr":" سفیر ایران:    ","titr":" دست های پنهان برای جدایی ایران و عراق تلاش می کنند","describe":" بغداد - ایرنا - 'ایرج مسجدی' سفیر جمهوری اسلامی ایران در بغداد و رئیس ستاد اربعین در عراق تاکید کرد: دست های پیدا و پنهان تلاش می کنند ایران و عراق را از هم جدا کنند.", "text":"به گزارش ایرنا، مسجدی روز شنبه در نشست هماهنگی ستاد اربعین در کربلا تاکید کرد: مدارک و شواهد بسیاری وجود دارد که اسراییل، آمریکا و برخی کشورهای منطقه با جدیت دنبال اختلاف افکنی میان دو ملت هستند و همین امر ضرورت هوشیاری هر چه بیشتر مسوولان و زائران را مطرح می کند. وی گفت: ایجاد اختلاف و درگیری میان مردم دو کشور، تحت فشار گذاشتن دولت و نهادهای عراقی، ایجاد نارضایتی های مردمی و بزرگنمایی مسائل و مشکلات کوچک از جمله روش هایی است که در این زمینه مورد استفاده قرار می گیرد. سفیر  ایران در بغداد با تاکید بر ضرورت حفظ هوشیاری و نیفتادن در دام اختلاف افکنی ها میان دو ملت ایران و عراق بویژه در جریان حرکت میلیونی اربعین گفت: اربعین امسال با شعار 'الحسین یجمعنا' (امام حسین (ع) ما را گردهم می آورد) بار دیگر صحنه اتحاد و یکدلی میان زائران و مسوولان دو کشور خواهد بود. وی ابراز اطمینان کرد که مراسم زیارت اربعین حسینی امسال باشکوه تر از همیشه خواهد بود. مسجدی گفت: همه برنامه ریزی ها و هماهنگی ها انجام شده تا مراسم امسال هر چه باشکوه تر و بهتر از سال های قبل خواهد بود.در این نشست که با هدف بررسی راهکارهای ارتقای کمی و کیفی خدمات به زائران اربعین حسینی در محل  بعثه مقام معظم رهبری در کربلای معلا برگزار شد، نمایندگان دستگاه ها و نهادهای دست اندرکار مراسم اربعین آخرین اقدامات خود را در این خصوص تشریح کردند.رئیس ستاد اربعین در این نشست، خدمت به زائران اربعین امام حسین (ع) را یکی از توفیقات الهی دانست که برای دست اندرکاران ایجاد شده و باید با اخلاص و نیت کسب رضایت الهی و قبولی ائمه اطهار انجام شود. مسجدی گفت: مراسم میلیونی اربعین در سال گذشته بسیار خوب برگزار شد اما اشکالاتی نیز وجود داشت که امسال از طریق امضای یادداشت تفاهم میان دو وزیر کشور ایران و عراق زمینه رفع آن فراهم شده است.  وی این تفاهمنامه را که بتازگی میان مقامات دو کشور در بغداد امضا شده است منشور هماهنگی میان دو کشور و سندی برای همکاری دو جانبه در زمینه اربعین دانست و بر اجرای کامل آن تاکید کرد. سفیر ایران تاکید کرد: زیارت اربعین یک مراسم معنوی است و حفظ حرمت آن مستلزم خودداری از تخلف از قوانین عراق از جمله در گرفتن ویزای معتبر، حفظ نظم و آرامش، احترام به قوانین و رعایت شوون اسلامی و عرف و مقررات عراق است. وی گفت: با معدود متخلفانی که ممکن است با رفتار خود وجهه زائر مخلص اربعین و این مراسم میلیونی را خدشه دارد کند باید طبق مقررات برخورد شود. مسجدی گفت: عراقی ها اعم از بخش های مردمی و دولتی همکاری و همراهی بسیار خوبی در رفع مشکلات و رسیدگی بهتر به زائران امام حسین (ع) از جمله زائران ایرانی دارند و از این جهت باید گفت که همکاری دولت، مسوولان و مقامات عراقی با جمهوری اسلامی در موضوع اربعین واقعا یک همکاری بی نظیر است.رئیس ستاد اربعین در عراق گفت: در مراسم اربعین امسال نیز ملت ایران و عراق یک دل و یک صدا در کنار یکدیگر شعائر حسینی را گرامی می دارند و بار دیگر نشان می دهند که مرز 1400 کیلومتری میان دو کشور مرز برادری و دوستی است. معافیت خودروهای حامل تجهیزات و مواد مصرفی موکب ها، هماهنگی برای انتقال داروی مورد نیاز، مسائل بانکی زائران ایرانی در مراسم اربعین، آخرین هماهنگی های امنیتی در محورهای کربلا، نجف، سامرا، کاظمین، بغداد و مسیرهای راهپیمایی زائران ایرانی، تشکیل ستاد تبلیغات اربعین و تشریح فعالیت های فرهنگی مربوط به اربعین بویژه راهکارهای مقابله با حاشیه سازی های رسانه ای از  جمله مسائل مطرح شده در این نشست بود. آخرین اقدامات انجام شده برای ایجاد امکانات و تسهیلات لازم جهت فعالیت های تیم های خبری ایرانی، امکانات امدادی و درمانی، اسکان، تغذیه، پیش بینی گیت های کافی برای تسهیل در ورود و خروج زائران از گذرگاه های مرزی و پرهیز از ازدحام و معطلی مسافران از دیگر محورهایی بود که دست اندرکاران مربوطه، آخرین وضعیت و اقدامات انجام شده در خصوص آن را تشریح کردند. خاورم*10*380**            "}