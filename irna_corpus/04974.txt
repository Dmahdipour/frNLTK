{"onTitr":"","titr":" حرکت در مسیر توسعه پایدار بدون نیروهای مسلح میسر نیست","describe":" ایلام - ایرنا - معاون سیاسی ، امنیتی استاندار ایلام گفت: حرکت در مسیر توسعه پایدار بدون نیروی انتظامی مقتدر میسر نیست و در سایه همین نیروهای مسلح توانمند ارتش و سپاه قدرتمند می توان گام های توسعه را با صلابت بیشتری برداشت.", "text":"به گزارش ایرنا، محمد نوذری روز دوشنبه در صبحگاه مشترک نیروهای مسلح بمناسبت هفته نیروی انتظامی اظهار داشت: صحبت از توسعه پایدار بدون نیروی نظامی قدرتمند سخنی گزاف و بیهوده است و از آنجا که کشور با تهدیدات داخلی و خارجی روبرو است باید علاوه بر مقابله با تهدیدات خارجی با آسیب های اجتماعی همچون خشونت، طلاق و مواد مخدر و ... که مهم ترین تهدیدات داخلی هر کشوری هستند، مقابله کرد.وی با بیان اینکه چنانچه پویایی و نشاط در جامعه ای نباشد این تهدیدات بیشتر می شوند، افزود: کشور ما با توجه به قرار گرفتن در مسیر ترانزیت مواد مخدر سالانه هزاران شهید در حوزه مبارزه با این آسیب اجتماعی تقدیم کرده که سند افتخار ملت ایران است.معاون استاندار ایلام تاکید کرد: ایران در منطقه جغرافیایی حساسی از خاورمیانه قرار گرفته که آبستن حوادث ، وقایع و حضور گروه های تروریستی و تکفیری است و نقش ایران در منطقه بسیار موثر است. نوذری با بیان اینکه مبحث ایران هراسی سرلوحه برنامه های دشمنان قرار گرفته، یادآور شد: این موضوع در قالب حقوق بشر ، مباحث هسته ای و موشکی همواره کشورمان را تهدید می کند.وی با اشاره به تهدیدات اقتصادی دشمن اضافه کرد: نقش نیروی انتظامی در خدمت به مردم برای تحقق اهداف کلان اقتصادی بسیار تعیین کننده است تا مردم در سایه نظم و انضباط اجتماعی و برقراری آزادی و امنیت کامل بتوانند در عرصه های مختلف حرکت کنند.فرمانده انتظامی استان ایلام نیز در این آیین گفت: امروز استقرار و ثبات اجتماعی، امنیت و وحدت ملی، پایمردی بر اصول و احکام دینی  و قدرت موشکی رعب و وحشت در دل دشمنان انداخته است.سردار نورعلی یاری اظهار داشت: ضربه مهلک نیروی هوا فضای سپاه بر پیکر دشمنان اوج عزت نیروهای مسلح را نشان داد و قدرت دفاعی ملت ایران را در برابر توطئه های آنان به رخ کشید و همه باید شکرگزار این نعمت الهی باشیم.وی افزود: عظمت ایران اسلامی، اقتدار جمهوری اسلامی و شکست ناپذیری ملت ایران موجب پایداری، عزم و اعتماد به نفس شده و شناخت حربه های دشمنان را باید همچنان حفظ کنیم.سردار یاری تاکید کرد: اشراف اطلاعات و آمادگی رزمی و عملیاتی مهم ترین راهبرد ناجا در راستای منویات مقام معظم رهبری برای مقابله با قاچاق و مواد مخدر برای کوتاه کردن دست توطئه گران بطور قاطع دنبال می شود.فرمانده انتظامی استان ایلام گفت: استمرار طرح های اجتماعی و اخلاقی و همچنین مقابله با اراذل و اوباش و مخلان نظم و امنیت مردمی با همراهی دستگاه های قضایی از برنامه های ناجا است.وی افزود: اهتمام جدی به حوزه مرز و مرزبانی با توجه به مرزهای طولانی استان با کشور عراق ضرورت دارد.سردار یاری با اشاره به ماموریت حساس اربعین گفت: با تمهیدات اندیشیده شده و همراهی شورای تامین نیروی انتظامی که بار اصلی این حرکت بر دوش این نیرو است، در تلاشیم مانند سال های گذشته این مراسم را به بهترین شکل هدایت کنیم.7180/6119            "}