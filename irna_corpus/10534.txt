{"onTitr":"","titr":" ظریف: استفاده از دلار در تجارت دو جانبه رو به کاهش است","describe":" نیویورک- ایرنا- وزیر امور خارجه ایران، روند استفاده آمریکا از تحریم ها را عاملی برای کاهش استفاده از دلار در تجارت های دوجانبه دانست و گفت: این رفتار آمریکا باعث از دست رفتن قدرت دلار در نظام مالی بین المللی شده است.", "text":"به گزارش خبرنگار ایرنا، محمد جواد ظریف عصر سه شنبه در نشست چند جانبه گرایی و برجام که در سازمان ملل متحد برگزار شد، با اشاره به فشارهای متعددی که از آغاز انقلاب اسلامی وارد شده بود، افزود: ما از ابتدا این فشارهای را تحمل کردیم اما هیچ گاه تهدید را تحمل نخواهیم کرد و به آن پاسخ منفی می دهیم.وی ادامه داد: از ابتدای انقلاب تا کنون فشارها هیچ گاه متوقف نشده است و اینکه فشارها ما را به میز مذاکره کشاند، درست نیست. وزیر امور خارجه درباره احتمال دیدار با رئیس جمهوری فعلی آمریکا هم گفت: گفت تنها یک عکس دو نفره نیست، فرصت یک عکس و یک سند دو صفحه ای چیزی نیست که بتواند مشکل را حل کند.وزیر امور خارجه جمهوری اسلامی ایران اضافه کرد: ما پیش از این یک سند 150 صفحه ای داشتیم، حال ممکن است رئیس جمهوری فعلی آمریکا آن را دوست نداشته باشد اما رسیدن به یک سند دو صفحه ای بسیار آسان است.ظریف با بیان اینکه چنین سندی شما را ناراحت خواهد کرد، اظهار کرد: من هر کلمه این سند را می دانم و می دانم که آمریکا چه می خواهد، خواست ما چیست و اروپایی ها به دنبال چه هستند. بنابراین چرا باید همه چیز را دوباره شروع کنیم؟ وی تاکید کرد: سوال این است که اگر حتی تصمیم گرفتیم که این کار را انجام دهیم، چه تضمینی وجود دارد که رئیس جمهوری آینده آن را اجرا کند؟ یا همین رئیس جمهوری آن را ادامه دهد، مگر اجلاس گروه هفت نبود که پس از یک دوره مذاکرات فشرده، ترامپ پیش از ترک فرودگاه، بیانیه آن را رد کرد؟وزیر امور خارجه تصریح کرد: چرا باید فقط برای یک عکس و مذاکره چند ساعته، توافق بین المللی که ضمانت شورای امنیت سازمان ملل را دارد و همه آن را امضا کردیم، پس بگیریم؟ چرا باید هزینه سنگین داخلی درباره آن بپردازیم؟ظریف با این سوال که چرا باید همه چیز را از دست بدهیم برای چیزی که به دست نمی آید، اظهار کرد: برجام چیزی است که برای مردم ایران مفید خواهد بود، به نفع جامعه بین المللی است و به صلح و امنیت منطقه ای ما کمک خواهد کرد.وی به عادت آمریکا در استفاده از تحریم هم اشاره کرد و گفت: استفاده بیش از حد از قدرت دلار آمریکا باعث کاهش نقش آن در نظام مالی بین الملل شده است.وزیر امور خارجه افزود: آمریکا اکنون کشورها را یکی پس از دیگری تحت فشار قرار می دهد و آن ها به سمت استفاده از ارزهای خود در تجارت دوجانبه می کشاند، می بینید که کشورها برای تجارت دو جانبه ارزهایی غیر از دلار را انتخاب می کنند و این روند رو به افزایش است.ظریف در پاسخ به سوالی که آیا اقدام آمریکا را در شورای امنیت و تهدید به مجازات دیگر کشورها در صورت اجرای قطعنامه 2231 مغایر چندجانبه گرایی است یا خیر، گفت: من از سال 1982 در این سازمان کار کرده ام و ممکن است بعضی از شماها هم همین اندازه حضور داشته باشید اما ندیده ام که یکی از اعضای دائم شورای امنیت از دیگر اعضا بخواهد یک قطعنامه را نقض کنند.وی افزود: قطعنامه 2231 از همه اعضا می خواهد که اجرای این قطعنامه را تسهیل کنند و اقداماتی که مانع از اجرای آن می شود را متوقف سازند اما اکنون یکی از اعضای شورای امنیت نشستی برگزار می کند، ریاست آن را هم برعهده دارد و از همه می خواهد که فشار حداکثری بر ایران وارد کنند.وزیر امور خارجه ادامه داد: یعنی از همه بخواهد قطعنامه 2231 را نقض کنند و سپس بگوید من شما را مجازات خواهم کرد اگر انجام ندهید. من فکر نمی کنیم چنین چیزی تا کنون وجود داشته است، این به این گونه است که بگوید به عنوان رئیس اگر کسی سفارت خود را به قدس منتقل نکند، مجازات خواهم کرد.ظریف به سازوکار ویژه اروپا و 1+4 اشاره کرد و گفت: من فکر می کنم آنچه اروپا برای ایجاد یک سازوکار ویژه انجام می دهد برای آن است که تعامل اجازه یابد، به خاطر دوست داشتن ایران نیست. به خاطر این است که اگر آنها اجازه دهند چنین مساله ای اتفاق بیفتد، همه می دانند که دیپلماسی بین المللی جایگاهی نخواهد داشت.وی تصریح کرد: همه می دانند اگر اجازه دهند چنین اتفاقی روی دهد، چند جانبه گرایی، سازمان ملل و قوانین بین المللی از بین خواهد رفت. من فکر می کنم مجمع عمومی سازمان ملل می تواند اقدامی انجام دهد و از چندجانبه گرایی حمایت کند، اینجا تنها ایران رنج نمی برد بلکه همه کسانی که در آینده قربانی خواهند شد، هم باید آگاه شوند.اروپام**1429            "}