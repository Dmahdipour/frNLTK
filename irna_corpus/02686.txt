{"onTitr":"","titr":" اجرای طرح جامع مالیاتی موجب شناسایی 700 هزار مودی شده است","describe":" ارومیه- ایرنا- استاد دانشگاه و عضو شورای عالی انجمن حسابداران خبره ایران گفت: اجرای طرح جامع مالیاتی تاکنون موجب شناسایی 700 هزار مودی جدید در کشور شده که رقم قابل توجهی است.", "text":"غلامحسین دوانی روز سه شنبه در همایش مالیات و نقش آن در تولید و اقتصاد که در مهاباد برگزار شد، افزود: طرح جامع مالیاتی آماده بهره برداری است و 90 درصد اطلاعات مورد نیاز کشور در این طرح وجود دارد.وی بیان کرد: این سامانه جلوی بسیاری از فرارهای مالیاتی را خواهد گرفت و اگر عزم ملی در کشور وجود داشته باشد خود سامانه وظیفه اش را در این زمینه انجام می دهد.وی با اشاره به اینکه اجرای طرح جامع، جلوی بسیاری از فرارهای مالیاتی را می گیرد، اضافه کرد: پدیده فرار مالیاتی در همه جای دنیا وجود دارد ولی در کشور های توسعه یافته هزینه خطای اجتماعی از جمله فرار مالیاتی را آنقدر بالا می برند که افراد کمتر به سمت آن میل کنند.عضو شورای عالی انجمن حسابداران خبره ایران ادامه داد: مطابق آمارها 80 درصد مالیات کشور را 20 درصد مردم پرداخت می کند و معترضان به مقوله مالیات نیز همان 80 درصدی هستند که مالیات نمی دهند زیرا فرهنگ پرداخت مالیات در کشور وجود نهادینه نشده است.دوانی با اشاره به اینکه مالیات حقوق بگیران به عنوان مهم ترین منبع تامین کننده مالیات در کشور است، افزود: در سال های پس از انقلاب، همیشه مالیات مشاغل کمتر از حقوق بگیران بوده است.وی در ادامه مشکلات مالیات بر ارزش افزوده در کشور را مربوط به ترجمه غلط بعضی از اصطلاحات متون مالیات بر ارزش افزوده و بخش دیگر را مربوط به اجرای این قانون در کشور عنوان کرد و گفت: این مالیات قرار بود که به تولید و خدمات هزینه تحمیل نکند که متاسفانه در حال حاضر این کار انجام می شود و البته قرار بر اصلاح آن است.به گزارش ایرنا، طبق گزارش بانک مرکزی، سال گذشته میزان مالیات پرداختی در کشور به بیش از 110 هزار میلیارد تومان رسید.هدف از اجرای طرح جامع مالیاتی تسهیل و تسریع در انجام امور و ارائه خدمات به مودیان است؛ با اجرای طرح جامع مالیاتی روش سنتی جای خود را به روش الکترونیکی خواهد داد که در آن، مراحل پرونده‌های مالیاتی از ابلاغ تا پرداخت مالیات به ‌صورت الکترونیکی انجام می شود.2093/7129/3072            "}