{"onTitr":"","titr":" گردنه اسدآباد تعریض می شود","describe":" همدان- ایرنا- رئیس راهداری و حمل‌ و نقل جاده‌ای اسدآباد گفت: مسیر رفت و برگشت گردنه حادثه ‌خیز این شهرستان تعریض و جداسازی می شود.", "text":"به گزارش روز سه شنبه روابط عمومی راهداری و حمل ‌و نقل جاده‌ای استان همدان ساسان رستمی افزود: قرارداد عملیات تعریض و جداسازی مسیر رفت و برگشت گردنه اسدآباد با پیمانکار بسته شده و پیمانکار موردنظر با 86 میلیارد ریال قراردادی  این طرح را آغاز کرده است.وی با اشاره به طول 15 کیلومتری گردنه اسدآباد افزود: در مرحله اول قرارداد طول تعریض و جداسازی مسیر رفت و برگشت 9 کیلومتر و 200 متر بوده که با اتمام قرارداد اول مرحله دوم قرارداد منعقد می شود.رستمی با بیان اینکه این طرح مربوط به راه و شهرسازی بوده و قرار است توسط ماده 48 به راهداری محول شود ادامه داد: بیشترین تصادفات در گردنه اسدآباد به عنوان یکی از نقاط حادثه‌خیز واژگونی خودرو، انحراف به چپ و تصادفات رخ به رخ بوده که اجرای این طرح نسبت به کاهش این سوانح از نقش موثری برخوردار خواهد بود.این مسئول اظهار داشت: نقاط حادثه‌خیز راه‌های شهرستان شناسایی شده و برای مرتفع شدن مشکلات این نقاط وزارتخانه دارای برنامه‌های بلندمدت مختلفی است که  نیازمند اعتبار و تخصیص اعتبارات به ‌موقع است.رستمی در ادامه خاطرنشان کرد: تاکنون از راه اسدآباد به داشبلاغ به طول 26 کیلومتر، تعریض پنج کیلومتر انجام شده و 21 کیلومتر مسیر باقیمانده که هر ساله با تخصیص اعتبارات ملی بخشی از تعریض مسیر انجام می‌شود.وی با اشاره به برخی نقاط حادثه‌خیز این شهرستان گفت: امسال نصب روشنایی سه ‌راهی آجین انجام شد و سه ‌راهی آجین به سمت کنگاور شامل سه‌ راهی گاوگدار، سه‌ راهی بیتروان و سه ‌راهی نصرت‌ آباد با پیشرفت فیزیکی 80 درصد در دست تعریض است.نصب سرعت‌گیر در داخل روستای یوسف‌ آباد، نصب پل عابرپیاده و حفاظ جاده در داخل روستای پل ‌شکسته، احداث زیرگذر بادخوره و نصب حفاظ جاده در راه اسدآباد به جنت‌آباد از جمله اقداماتی است که در راستای کاهش تصادفات مسیر راه‌های شهرستان توسط اداره راهداری و حمل‌ ونقل جاده‌ای انجام شده است.2087/9896            "}