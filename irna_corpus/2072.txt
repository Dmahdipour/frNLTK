{"onTitr":" رییس سازمان مدیریت و برنامه ریزی خوزستان:    ","titr":" پروژه های دولتی به بخش خصوصی واگذار می شوند","describe":" اهواز-ایرنا- رییس سازمان مدیریت و برنامه ریزی خوزستان گفت:پروژه های دستگاه های اجرایی در خوزستان برای تکمیل و ساخت، در قالب طرح مشارکت عمومی – خصوصی و بر اساس تبصره 19 قانون بودجه کشور امسال به بخش خصوصی واگذار می شوند.", "text":"به گزارش ایرنا امید حاجتی روز چهارشنبه در ستاد اقتصاد مقاومتی خوزستان در تالار شهید رجایی استانداری بیان کرد: این طرح از اولویت های دولت است که با تایید و هماهنگی سران سه قوه به تصویب رسیده و برای تمامی دستگاه های اجرایی لازم الاجرا است.وی گفت: بر  اساس این طرح از ظرفیت ها و کمک بخش خصوصی برای پیشبرد پروژه های استان استفاده می شود و دستگاه های اجرایی موظف هستند که پروژه های نیمه تمام و یا جدید خود را برای اجرا به بخش خصوصی معرفی و واگذار کنند.رییس سازمان مدیریت و برنامه ریزی خوزستان بیان کرد:این طرح به دلیل کمبود نقدینگی دولت، فشار تحریم ها و وجود تعداد زیادی پروژه نیمه تمام اجرایی شده که در قالب آن، بر اساس شرایط و مشوق هایی، پروژه ها از دستگاه های اجرایی به بخش خصوصی واگذار می شود.حاجتی ادامه داد: این کار باعث می شود که نقدینگی در سطح جامعه و در دست سرمایه گذاران به سمت ساخت پروژه ها هدایت شود و از ایجاد حباب قیمت در بازارهای مختلف جلوگیری شود.وی گفت: در ارزیابی سالیانه دستگاه های اجرایی میزان همکاری آنها با بخش خصوصی به منظور واگذاری پروژه در نظر گرفته خواهد شد و میزان همکاری دستگاه های اجرایی در عملیاتی ساختن این طرح در میزان تخصیص اعتبار عمرانی به دستگاه ها موثر خواهد بود.حاجتی بیان کرد: متاسفانه دستگاه های اجرایی خوزستان، مشارکت با بخش خصوصی را جدی نمی گیرند به عنوان مثال شهرداری های  استان های دیگر مشارکت بسیار زیادی با بخش خصوصی دارند اما شهرداری های ما هیچگونه مشارکتی با بخش خصوصی برای بهبود شرایط  و وضعیت شهرها در استان ندارند.وی گفت: بیشتر سرمایه گذاران به دلیل رفتارهای نادرست دستگاه های اجرایی و سنگ اندازی هایی که صورت می گیرد خوزستان را ترک می کنند.رییس سازمان مدیریت و برنامه ریزی خوزستان بیان کرد: راه های زیادی برای جذاب کردن و توجیه پذیر کردن پروژه ها وجود دارد تا سرمایه گذار برای سرمایه گذاری در استان رغبت و تمایل داشته باشد اما مشخص نیست که به چه دلیل دستگاه های اجرایی خوزستان برای تکمیل پروژه ها اقدام نمی کنند.** ارایه 20 هزار میلیارد ریال تسهیلات ارزان قیمتحاجتی با اشاره به مشوق هایی که برای بخش خصوصی به منظور مشارکت در تکمیل پروژه ها درنظر گرفته شده است گفت: مبلغ 20 هزار میلیارد ریال تسهیلات ارزان قیمت برای کمک به بخش خصوصی به منظور تکمیل پروژه های خوزستان در نظر گرفته شده است.رییس سازمان مدیریت و برنامه ریزی خوزستان افزود: در قالب این طرح پروژه هایی که قابلیت واگذاری دارند را شناسایی و به بخش خصوصی معرفی خواهیم کرد.وی گفت: جلوی بسیاری از کلنگ زنی پروژه های بدون استفاده گرفته شده و تمرکز بیشتر برای تکمیل و ساخت پروژه های مهم و کاربردی در خوزستان با کمک بخش خصوصی است.حاجتی بیان کرد: با دستگاه های اجرایی که برای واگذاری پروژه ها کم کاری می کنند برخورد می شود و سازمان مدیریت و برنامه ریزی خوزستان در چنین شرایطی برای واگذاری پروژه ها به سرمایه گذار ورود خواهد کرد.وی با اشاره به اینکه مدیران کل خوزستان برای پیشبرد پروژه های استان باید حساسیت داشته باشند گفت: دستگاه های اجرایی باید خود به دنبال بخش خصوصی و سرمایه گذار بروند و تعاملات بهتر و بیشتری را با اتاق های بازرگانی داشته باشند.رییس سازمان مدیریت و برنامه ریزی خوزستان افزود:دستگاه های اجرایی تا یک هفته فرصت دارند تا فردی را برای هماهنگی طرح مشارکت عمومی- خصوصی در خوزستان به سازمان مدیریت و برنامه ریزی خوزستان معرفی کنند.وی گفت: مشوق هایی هم برای دستگاه های اجرایی به منظور هرچه بهتر عمل کردن به این طرح در نظر گرفته شده که شامل افزودن اعتبارات عمرانی و تخصیص یک تا پنج درصد اعتبارات هزینه ای است.حاجتی افزود: مدیران کلی که در این طرح در استان کم کاری کنند به سازمان های مرکزی مربوطه خود معرفی می شوند و تغییراتی را در بودجه های خود خواهند داشت.رییس سازمان مدیریت و برنامه ریزی خوزستان پیشنهادات بخش خصوصی را در اجرای پروژه ها بر پیشنهادات بخش دولتی دارای اولویت دانست.7158/ 6037            "}