{"onTitr":"","titr":" ژئوپلتیک ایران؛ عبورناپذیر–محمدرضا عرفانیان *","describe":" تهران- ایرنا-«چاک هِیگِل» وزیر دفاع پیشین آمریکا اخیرا و در پی تشدید برخی تبلیغات سیاسی و رسانه ای علیه ایران  با انتقاد از سیاست‌های دولت ترامپ ، گفت: 'گمان اینکه می‌توانید ایرانی‌ها را  با تهدید، مجبور به کاری کنید، حماقت محض است... مگر اینکه بخواهید واقعیت‌های ژئوپولیتیک را تغییر دهید.'", "text":"این سخنان و موضعگیری صریح وزیر دفاع پیشین آمریکا از اهمیت فوق العاده و حساسیت بالای ژئوپلتیک سرزمین ایران حکایت دارد.ژئوپلتیک ایران پدیده ای منحصر بفرد است که از دوران باستان، مردم و تمدن کهن این سرزمین را در آغوش خود داشته و از آنها محافظت کرده است. صاحبنظران علوم سیاسی در طول تاریخ همواره بر این ویژگی اذعان داشته اند و گاه از  آن با تعابیری مانند 'دژ ژئوپلتیک'، 'گره ژئوپلتیک' منطقه و یا 'عامل موازنه قوا' در منطقه نام برده اند. ژئوپلتیک عمدتا بر تاثیر دو عامل ' قدرت' و 'مکان' بر یکدیگر تکیه دارد . تاثیر مکان بر قدرت به حدی است که گاه قدرت به تمامی تحت الشعاع حساسیت مکانی قرار می گیرد. به عبارت دیگر در مفهوم ژئوپلتیک، ویژگی های جغرافیایی یک منطقه می تواند به راحتی قدرت سیاسی و نظامی آن را در مقایسه با دیگر مناطق تا چند برابر افزایش دهد.اهمیت جغرافیا و همکنشی آن با قدرت و سیاست به حدی است که بیشتر مواقع معادلات مرسوم و عادی برای بیان ویژگی های ژئوپلتیک یک منطقه نارکاآمد به نظر می رسد.در این میان، جغرافیای سیاسی ایران یک پدیده کاملا استثنایی محسوب می شود. چنانچه در جهان به لحاظ جغرافیای سیاسی فقط 3 نقطه بسیار حساس وجود داشته باشد ، قطعا سرزمین ایران یکی از آن سه نقطه خواهد بود.موقعیت ژئوپلتیک منحصر به فرد ایران موجب شده است که این سرزمین نه فقط امروز، بلکه همواره بخش مهمی از معادلات منطقه ای و جهانی باشد.این ویژگی موجب شده است از دید صاحبنظران ، ایران قلب و مرکز ژئوپلتیکی منطقه در نظر گرفته شود، به گونه ای که هر نوع بحران و یا تغییر و دگرگونی در این سرزمین می تواند مستقیما شرایط ژئوپلتیکی کشورهای منطقه خاورمیانه را برهم بزند و در سطح جهانی نیز تغییرات و پیامدهای جدی به همراه داشته باشد. این تحولات بسته به میزان مداخله در ژئوپلتیک ایران می تواند تا مرز تغییرات ژئواستراتژیک در سطح جهانی نیز پیش برود.موقعیت گذرگاهی در جهت های مختلف، منابع خام، ژئوپلتیک انرژی، ضریب نفوذ منطقه ای بالا، تولید چشمگیر دانش و دسترسی فوق العاده و وسیع به آبهای آزاد، از نظر جغرافیای سیاسی موقعیت بسیار ویژه و منحصر بفردی برای ایران بوجود آورده، به گونه ای که این سرزمین را از دیگر مناطق جهان متمایز کرده است .ایران تنها کشوری است که حوزه نفت خیز دریای خزر را به خلیج فارس متصل می کند، حدود 75 درصد ذخایر نفت جهان بین حوزه دریای خزر و خلیج فارس قرار دارد. اشراف مقتدرانه ایران در این منطقه بی شک یکی از عوا مل اصلی ثبات در منطقه است، بدون ایران هیچگونه ثبات سیاسی، اقتصادی و امنیتی در منطقه حایل بین دریای خزر و پهنه خلیج فارس قابل تحقق و تصور نیست.این ویژگی ها واقعیت های انکار ناپذیری هستند که در ادوار مختلف و مخصوصا در قرن بیستم و بیست و یکم از دید کارشناسان و نظریه پردازان عرصه جغرافیای سیاسی دور نمانده و همگی به آن اذعان و اعتراف داشته اند.مکیندر (1) نظریه پرداز برجسته حوزه ژئوپلتیک ، ایران را بخش مهمی از هارتلند می داند. ماهان (2) در نظریه ای تحت عنوان 'قدرت دریایی' برای ایران موقعیت گذرگاهی قایل است. کوهن (3) در نظریه 'ساختار ژئوپلتیک جهان'، ایران را بخش مهمی از خاورمیانه می داند که می تواند منشاء تحول باشد. فولر (4) در اثر خود تحت عنوان 'ژئوپلتیک ایران ؛ مرکز جهان' به صراحت ایران را قلب و مرکز جهان توصیف می کند.این حوزه ژئوپلتیک در طول تاریخ چند هزار ساله خود هر از گاهی مورد تهدید عوامل و نیروهای خارجی قرار گرفته ، ولی به خاطر ویژگی های منحصر بفرد همواره و با عظمت به بقای خود ادامه داده است .در دهه های گذشته نیز قدرت های فرامنطقه ای هر از گاهی براساس منافع خود تلاش کرده اند این حوزه عظیم ژئوپلتیک را مورد تهدید قرار دهند و از آن عبور کنند. گرچه این تهدیدها تا کنون در درون مرزهای تبلیغات رسانه ای و جنگ روانی محصور مانده، ولی همین اندازه نیز توانسته بسیاری از معادلات منطقه ای و حتی بین المللی را تحت تاثیر جدی قرار دهد. نگرانی کشورهای منطقه و نیز اضطراب دولت های فرامنطقه ای نسبت به بروز هرگونه بحران در ژئوپلتیک ایران به روشنی از تاثیر تحولات این منطقه بر کل جهان حکایت می کند.نکته حائز اهمیت اینکه جنگ روانی و تبلیغاتی که اخیرا علیه حوزه ژئوپلتیک ایران از سوی کشورهای منطقه ای و فرامنطقه ای و بویژه از سوی آمریکا به عمل می آید نمی تواند جدای از تهدیدات پیشین ارزیابی شود.براساس شواهد تاریخی و نیز به اذعان و اعتراف دانشمندان و نظریه پردازان علم جغرافیای سیاسی، ژئوپلتیک ایران سلاح بسیار استراتژیکی بوده که در کنترل ایرانی ها است و هیچ سلاحی یارای برابری با آن را ندارد. به عبارت دیگر هرگونه مداخله در قلب ژئوپلتیک ایران به منزله ایجاد بی ثباتی و ناآرامی در تمامی منطقه و حتی جهان است. صریح تر اینکه این حوزه ژئوپلتیک برای بیگانگان کاملا غیرقابل عبور است. ----------------------------------------------------------------------------------------------------------------------* تحلیلگر مسایل بین الملل 1-	Halford  Mackinder  2-	Alfred Mahan3-	Saul Cohen4-	Graham  Fuller            "}