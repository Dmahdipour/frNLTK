{"onTitr":"","titr":" اجرای طرح خیرساز در دانشگاه بیرجند آغاز شد","describe":" بیرجند ـ ایرنا ـ عملیات اجرایی طرح خیرساز کارگاه های مهارت آموزی، کارآفرینی و اشتغال دانشگاه بیرجند روز جمعه با حضور مشاور وزیر و دبیر ستاد خیرین آموزش عالی وزارت علوم، تحقیقات و فناوری آغاز شد.", "text":"به گزارش ایرنا مدیرعامل بنیاد حامیان دانشگاه بیرجند در حاشیه این آیین به خبرنگار ایرنا گفت: برآورد اعتبار این طرح به مساحت 500 متر مربع 250 میلیون تومان است که 110 میلیون تومان توسط خیر نیک اندیش دکتر زنگویی از اعضای هیات علمی دانشگاه تامین شده است. محمدحسین سالاری اظهار داشت: بنیاد حامیان دانشگاه بیرجند در راستای تعامل بیشتر جامعه و دانشگاه به عنوان یک موسسه غیرسیاسی و غیرانتفاعی در پایان سال 93 تاسیس شد. وی بیان کرد: این بنیاد سال 95 پس از اخذ پروانه فعالیت سازمان های مردم نهاد فعالیت رسمی خود را آغاز کرد و طی مدت کوتاه فعالیت خود مشمول حمایت های بی دریغ خیرخواهان، نیک اندیشان و حامیان علم و دانش بوده و این فعالیت ها منتج به دستاوردهای ارزشمندی شده است. مدیرعامل بنیاد حامیان دانشگاه بیرجند هدف از تشکیل این بنیاد را بهره گیری از توانمندی های مادی و معنوی خیرین، تشویق و ترغیب نیکوکاران و نیک اندیشان در تقویت و گسترش زیرساخت های دانشگاه برشمرد. وی گفت: حمایت از فعالیت های آموزشی، پژوهشی، فرهنگی و هنری منطبق با اهداف بنیاد و دانشگاه، حمایت از کارآفرینان جوان دانشجو و کمک به تاسیس شرکت های دانش بنیان و حمایت از دانشجویان نیازمند دانشگاه از طریق راه اندازی صندوق نیکوکاری از دیگر اهداف این بنیاد در نظر گرفته شده است. سالاری افزود: در حال حاضر چهار طرح توسط بنیاد حامیان دانشگاه بیرجند با هزینه کرد یک میلیارد و 500 میلیون تومان در دست اجرا است. وی گفت: احداث آزمایشگاه پیشگیری از بیماری ها و آسیب های اجتماعی با زیربنای 570 متر مربع و پیشرفت فیزیکی 75 درصد از جمله این طرح هاست. مدیرعامل بنیاد حامیان دانشگاه بیرجند اضافه کرد: همچنین احداث خوابگاه دخترانه 15 خرداد با زیربنای 470 متر مربع و پیشرفت فیزیکی 55 درصد و مجتمع آزمایشگاهی دانشکده مهندسی برق کامپیوتر (فاز 1) و احداث خوابگاه متاهلین با ظرفیت 12 واحد و مساحت 650 متر مربع از دیگر طرح هاست. به گزارش ایرنا وزیر علوم، تحقیقات و فناوری عصر امروز (جمعه) وارد بیرجند می شود و افتتاح چند طرح عمرانی، دیدار با دانشجویان و اساتید، شرکت در اجلاسیه شهدای دانشجو و اساتید خراسان جنوبی، بازدید از دانشگاه ها و مراکز آموزش عالی و شرکت در شورای اداری استان از برنامه های سفر 2 روزه منصور غلامی به این استان است. 7557*3028            "}