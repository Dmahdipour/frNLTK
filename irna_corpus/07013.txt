{"onTitr":"","titr":" تالاب کانی برازان مهاباد میزبان سه هزار خوتکای مهاجر شد","describe":" مهاباد- ایرنا- رییس اداره حفاظت محیط زیست مهاباد گفت: نخستین مهمانان پاییزی تالاب کانی برازان شامل سه هزار قطعه خوتکای مهاجر وارد این تالاب بین المللی شدند.", "text":"فاروق سخنور روز شنبه در گفت و گو با خبرنگار ایرنا افزود: نخستین دسته از خوتکاهای مهاجر با کاهش تدریجی دمای هوا در مناطق شمالی و آغاز فصل سرما و نیز مهیا شدن شرایط مطلوب اسکان، وارد این تالاب شدند.وی بیان کرد: این پرندگان مهاجر در ادامه مسیر کوچ خود از شمال به جنوب، مدتی را در این تالاب به استراحت و تغذیه پرداخته و با کاهش دما در این منطقه، کوچ خود را به مناطق گرمتر ادامه می دهند.وی اضافه کرد: این تالاب به دلیل تنوع غذایی و وضعیت و امنیت مناسب، به یکی از استراحتگاه ها و زیستگاه های مهم پرندگان در شمال غرب کشور تبدیل شده است که همه ساله پذیرای شمار زیادی از انواع پرندگان مهاجری است که در مسیر پرواز خود وارد این تالاب می شوند.وی با اشاره به مطلوب بودن وضعیت آبی تالاب کانی برازان اضافه کرد: این تالاب هم اکنون از وضعیت آبی مطلوبی برخوردار است که به علت خشک شدن سایر تالاب های حوزه دریاچه ارومیه پیش بینی می شود شمار پرندگان مهاجر این تالاب در روزهای آینده بیشتر شود.سخنور مدت حضور پرندگان مهاجر در این تالاب را متفاوت عنوان کرد و گفت: برخی از گونه های پرندگان زودتر و برخی دیگر دیرتر این تالاب ها را ترک کرده و بعضی نیز زمستان خود را در تالاب های منطقه سپری می کنند.به گزارش ایرنا، خوتکا پرنده ای آبزی و از همه اردک‌ها کوچک‌تر است، پرنده نر با سر بلوطی پررنگ، نوار پهن چشمی سبز رنگ حاشیه‌دار، نوار طولی سفید در ناحیه شانه و 2 لکه بزرگ نخودی رنگ در طرفین دم تشخیص داده می شود که از دور به صورت اردک ارده‌ای کوچکی که سر تیره‌رنگ دارد بنظر می رسد.هر 2 جنس این پرنده دارای بالی سیاه و سبز براق با 2 خط بالی هستند که پرنده ماده لکه ‌لکه قهوه‌ای و نخودی بوده که در سطح شکمی کمرنگ‌تر و خال‌خال است.تالاب بین المللی کانی برازان مهاباد با وسعتی افزون بر 910 هکتار یکی از مهمترین تالاب های اقماری جنوب دریاچه ارومیه و با ارزش ترین زیستگاه های انواع پرندگان آبزی و کنار آبزی مهاجر و بومی درشمال غرب کشور به شمار می رود. این تالاب که به دلیل موقعیت ویژه و شرایط زیستی منحصر بفرد خود در سال 1385 به عنوان منطقه شکار ممنوع معرفی شد، به نخستین پناهگاه حیات وحش آذربایجان غربی تبدیل و به این ترتیب به عنوان یکی از مناطق چهارگانه کشور با جایگاه قانونی معرفی شده است. بر اساس آخرین بررسی ها تعداد 75 گونه پرنده آبزی و کنار آبزی متعلق به 11 خانواده در این تالاب شناسایی شده است که در صورت اضافه کردن گونه های خشکی زی، این تعداد به بیش از 180 گونه خواهد رسید که همین امر اهمیت تالاب را بیش از پیش آشکار می سازد. از گونه های مهم پرندگان این تالاب می توان به فلامینگو، چنگر، اردک بلوطی، اردک سرسفید، حواصیل خاکستری، پرستوی دریایی، اردک مرمری، باکلان کوچک، پلیکان سفید، چوب پا، کشم بزرگ و عروس غاز اشاره کرد. در میان این پرندگان انواع نادری چون خروس کولی دم سفید، اردک سرسفید، اردک مرمری نیز که در فهرست پرندگان در خطر انقراض هستند، دیده می شود که تاکنون در کمتر تالابی از کشور مشاهده شده است. در منطقه کانی برازان تاکنون 45 گونه گیاهی از 35 جنس و 17 خانواده شناسایی شده است که این گیاهان 21 جامعه گیاهی را تشکیل می دهد و بیشتر گونه های شناسایی شده از خانواده اسفناج Chenopodiaceae و گندمیان Graminae بوده و گونه های شناسایی شده در داخل تالاب نیز شامل نی، بوریا، جگن و گز است. در شهرستان مهاباد علاوه بر تالاب بین المللی کانی برازان، تالاب های دایمی حسن خان و قوپی باباعلی و تالابهای فصلی دیگری از جمله گروس، داشخانه و قره قشلاق نیز وجود دارد. 3020/6185/2093            "}