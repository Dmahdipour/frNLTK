{"onTitr":"","titr":" توضیح وکیل شرکت تأسیسات دریایی درباره علل طولانی شدن دادگاه","describe":" تهران- ایرناپلاس- یکی از وکلای شرکت تأسیسات دریایی علت تعلل 6 ماهه در برگزاری جلسات دادگاه دکل نفتی را توضیح داد.", "text":"حمید ترنجیان، وکیل شرکت تأسیسات دریایی دکل «فورچونا» که به دکل گمشده شهرت دارد، به ایرناپلاس گفت: وکلا ایرادی به پرونده گرفته بودند، بنابراین دادگاه پرونده را برای برطرف کردن نقص به دادسرا فرستاد.او اضافه کرد: جلسه بعدی، جلسه استماع آخرین دفاع وکلای متهمان است، بنابراین تا نقص پرونده برطرف نشود دادگاه برگزار نمی‌شود.وکیل شرکت تأسیسات دریایی همچنین از روند برگزاری دادگاه دکل‌های نفتی اظهار رضایت کرد و درباره عنوان اتهامی متهمان این پرونده گفت: اتهام برخی از متهمان خیانت در امانت است که فعلاً دادگاه با توجه به کیفرخواست، آن را تفهیم کرده است، اما وکلا نسبت به آن اعتراض داشته‌اند.ترنجیان با بیان اینکه «دادگاه چند بار تأکید کرده است که فعلاً اتهام این است و با تکمیل شدن تحقیقات ممکن است عنوان اتهام تغییر یابد» تشریح کرد: فقط درباره یکی دو نفر از متهمان عنوان اتهامی خیانت در امانت هست، اما درباره بقیه عنوان اتهام تحصیل نامشروع مال است.دکل نفتی فورچونا در دولت محمود احمدی‌نژاد از یک شرکت آرژانتینی خریداری شد، اما با وجود پرداخت کل مبلغ هیچ‌گاه وارد ایران نشد. اولین بار بیژن نامدار زنگنه، وزیر نفت دولت یازدهم خبر از گم شدن این دکل نفتی را اعلام کرد و پس از آن، پرونده دکل نفتی در قوه قضاییه تشکیل شد.سوم دی‌ماه سال گذشته، اولین جلسه دادگاه متهمان این پرونده برگزار شد. سیدمحمود علیزاده طباطبایی وکیل یکی از متهمان این پرونده، همان زمان اعلام کرده بود تا پایان سال 96 این پرونده منجر به صدور حکم می‌شود، اما سال 96 تمام شد و دادگاه متهمان پرونده دکل نفتی به پایان نرسید. یازدهمین جلسه دادگاه نیز 4 اردیبهشت‌ماه امسال برگزار شد و تا به امروز که حدود 6 ماه می‌گذرد هنوز برای جلسه بعدی دادگاه وقت تعیین نشده است.علیزاده طباطبایی از عدم‌ بازگشت خسارت شرکت تأسیسات دریایی اظهار نگرانی کرده بود، چرا که به گفته او، تا زمانی که در کیفرخواست اتهام، خیانت در امانت باشد، رد مال نخواهد داشت و در صورتی می‎توان به بازگشت این پول امید داشت که اتهام اختلاس و تحصیل نامشروع مال مطرح شود.            "}