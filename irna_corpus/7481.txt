{"onTitr":" نگاهی به مطبوعات    ","titr":" نوید رهبری در آزادی","describe":" تهران- ایرنا- رهبر انقلاب در اجتماع بزرگ بسیجیان در ورزشگاه آزادی وعده شکست تحریم های آمریکا را اعلام داشتند که امروز تیتر نخست اغلب روزنامه ها قرار گرفت.", "text":"به گزارش گروه تحلیل، تفسیر و پژوهش های خبری، روزنامه های امروز شنبه چهاردهم مهرماه به صورت ویژه به بیانات رهبری در ورزشگاه آزادی، دیدار اصلاح طلبان با روحانی و بررسی لوایح مربوط به FATF  در مجلس پرداختند.** بیانات رهبری در ورزشگاه یکصد هزار نفری آزادیحضرت آیت‌الله خامنه‌ای روز پنجشنبه در اجتماع بزرگ بسیجیان در ورزشگاه یکصدهزار نفری آزادی سخنرانی کردند. به نوشته روزنامه «اطلاعات»، حضرت آیت الله خامنه ای رهبر معظم انقلاب در اجتماع عظیم و پرشکوه بسیجیان در ورزشگاه یکصد هزار نفری آزادی با تأکید بر این که جوانان، راه حل مشکلات کشور هستند، به ارائه تحلیلی از شرایط حساس کنونی پرداختند و افزودند: امریکایی‌ها با عربده کشی، بیان سخنان سخیف و تصوراتی واهی درصدد تصویرسازی کاملاً وارونه از قدرت خود و از اوضاع ایران هستند، اما مجموعه عظیم جوانان میهن و ملت بزرگ ایران می‌دانند که باید با ناکام گذاشتن آخرین حربه باقیمانده دشمن یعنی تحریم، سیلی دیگری به امریکا بزنند که انشاءالله خواهند زد.«بن بست نداریم» عنوان نخست روزنامه «سازندگی» به نقل از رهبر انقلاب بود. روزنامه «شرق» هم «عظمت ایران، اقتدار جمهوری اسلامی و شکست ناپذیری ملت» را سه واقعیت انکارناپذیر از نگاه و به بیان رهبری عنوان داشت.«سیلی دیگری به آمریکا با شکست تحریم‌ها» عنوان نخست روزنامه کیهان است که ذیل آن می خوانیم: رهبر انقلاب اسلامی با ‌اشاره به حماسه‌ نورانی و پُرشکوه حضرت زینب کبری (سلام‌الله‌علیها) و حضرت امام سجاد (علیه‌السلام) در جاودانه کردن واقعه عاشورا، به در پیش بودن ایام اربعین حسینی ‌اشاره و خاطرنشان کردند: حماسه‌ بزرگ اربعین که با حضور ملت ایران، ملت عراق و مسلمانان دیگر کشورها هر سال تکرار می‌شود پدیده‌ فوق‌العاده مهمی است که به فضل الهی و در هنگام نیاز شدید دنیای اسلام شکل گرفته است.«عظمت ایران» عنوان نخست روزنامه «اعتماد» قرار گرفت. به نوشته این روزنامه، ایشان با اشاره به وجود مشکلات اقتصادی در کشور افزودند: امریکایی‌ها با تکیه بر این مشکلات، خیالاتی را در سر کم مغز و بی‌تدبیرشان می‌پرورانند. بر همین اساس اخیرا رییس‌جمهور امریکا به برخی سران اروپا گفته است اگر تا دو، سه ماه صبر کنید کار جمهوری اسلامی ایران تمام است. حضرت آیت‌الله خامنه‌ای خاطرنشان کردند: این خیالات، انسان را به یاد سخنان چهل سال قبل امریکایی‌ها و نوکران آنها در داخل می‌اندازد که به یکدیگر مژده سرنگونی 6 ماهه جمهوری اسلامی را می‌دادند اما اکنون چهار دهه از عمر نظام اسلامی گذشته است.«تداوم اقتدار ملی» سرمقاله امروز روزنامه اعتماد در ارتباط با بیانات رهبری به قلم «احمد مازنی» نماینده تهران است. به نوشته مازنی مقام معظم رهبری در بخش مهم دیگری از سخنان‌شان به بحث تحریم‌های ظالمانه و یک‌جانبه ایالات متحده اشاره کرده و فرمودند که مقاومت در برابر این تحریم‌ها نه‌ تنها شکست آن، بلکه شکست دشمنان این خاک در سایر امور را درپی خواهد داشت و علاوه بر آن، زمینه‌ساز توفق و پیروزی کشورمان خواهد بود. با این حال، معتقدم باید اولویت‌های فنی برای عبور از چالش‌های پیش‌رو و شرایط نامساعد این روزهای کشور را در نظر بگیریم و سپس بر پایه نقشه‌راهی که براساس این اولویت‌سنجی‌ها تهیه می‌شود، گام‌ برداریم. در این میان اما به نظر می‌رسد، مهم‌ترین و به تعبیر دقیق‌تر نخستین گام، اساسا شناخت مشکلات و علل و عوامل آن است.«پنبه‌دانه‌های قاب شده در اتاق جان بولتون!» عنوان مطلب امروز روزنامه «جوان» در ارتباط با سخنان اخیر رهبری و تهدیدات تازه «جان بولتون» مشاور امنیت ملی کاخ سفید بود. به نوشته جوان، با اینکه بولتون تا حد زیادی توانسته ایران را به کانون سیاست خارجی ترامپ تبدیل کند، اما اینکه کسانی مانند او قادر به تغییر رژیم در ایران باشند، خنده‌دار به نظر می‌رسد.  در جمع بندی این مطلب می خوانیم: تحت چنین شرایطی، احتمال اینکه استراتژی تک گزینه اطرافیان ترامپ نیز کارایی داشته باشد، با ترددید روبه‌رو می‌شود. 53 دیپلمات، مقام سابق و چهره سرشناس سیاست خارجی امریکا که نام‌هایی مانند مادلین آلبرایت، نیکلاس برنز، رابرت اینهورن و جان لیمبرت دیده می‌شد، چند هفته قبل در بیانیه‌ای با اشاره به دیدگاه‌هایی که داخل دولت ترامپ در مورد امکان تغیییر رژیم در ایران وجود دارد، هشدار داده‌اند «سیاست پیشنهاد شده به دولت امریکا برای تغییر رژیم در ایران منعکس‌کننده تفکری آرزوپردازانه و تفسیری غلط از [گزارش های]اطلاعاتی درباره ایران است.»** دیدار روحانی با اصلاح طلبانبرخی از چهره‌های شاخص اصلاح‌طلب عصر روز چهارشنبه در جلسه‌ای با «حسن روحانی» رئیس جمهوری حضور یافتند. «دیداری برای رفع دلخوری ها» عنوان روزنامه «آفتاب یزد» در این باره بود. در گزارش این روزنامه می خوانیم: آفتاب یزد مطلع شده در پی برگزاری این جلسه، رئیس جمهور دستور دادند در قالب کارگروهی این دیدارها تکرار شود.به نوشته «آرمان»، نشست شامگاه چهارشنبه رئیس‌جمهور و اصلاح‌طلبان بی‌پرده و بدون تعارف بود به نحوی که دو طرف توانستند گلایه‌هایی را هم مطرح کنند. «علی شکوری راد» دبیرکل حزب اتحاد که در این جلسه حضور داشت، نوشت:‌ «دیدار اصلاح‌طلبان با رئیس‌جمهور به‌رغم طرح همه انتقادات به ایشان و دولت فضای مثبتی داشت. وی افزود: روحانی حرف‌ها را شنید و در پایان بدون عصبانیت و ناراحتی توضیحات و پاسخ‌هایی ارائه کرد و متقابلا از نمایندگان اصلاح‌طلب مجلس گله کرد که در حمایت مورد انتظار او از دولت، کم گذاشته‌اند.» «الیاس حضرتی» که به این جلسه دعوت نشده بود در پاسخ به انتقاد روحانی از نمایندگان مجلس اظهار کرد:‌ «بنده در این جلسه حضور نداشتم، امّا اگر آقای روحانی چنین حرفی گفته، احتمالا شوخی کرده است. فراکسیون امید، در همه زمینه‌ها، هرچه در توان داشت برای دولت گذاشت و با تمام توان به دولت کمک کرد.»«حسین کمالی» از فعالان سیاسی اصلاح‌طلب با آرمان از آنچه در دیدار با رئیس‌جمهور گذشت چنین روایت کرد: دولت نیازمند کمک است نه تنها کمک اصلاح‌طلبان بلکه نیازمند کمک اصولگرایان هم است تا دولت بتواند به موفقیت در برنامه‌های خود دست پیدا کند. دولت نیازمند است تا از افکار، اندیشه‌ها و راهکارها که دیگران به دولت ارائه می‌دهند به جهت پیشرفت دولت و کشور استفاده کند.به نوشته «ایران»، ارزیابی «حسین مرعشی» سخنگوی کارگزاران از دیدار روحانی و اصلاح طلبان چنین است: جلسه خوبی بود از جهت اینکه آقای روحانی نسبت به اصلاح‌طلبان اظهار محبت کردند و نقش آنان در انتخابات‌های گذشته را برجسته دیدند و بر این اساس، گفتند که جایگاه اصلاح‌طلبان به‌عنوان شریک دولت است. اصلاح‌طلبان هم مجموعه‌ای از دغدغه‌های مردم و مشکلاتی که در جامعه هست یا مشکلات دانشگاهیان بود و جامعه مدنی و مشکلات اقتصادی جامعه را مطرح کردند. همچنین مسائل مربوط به ترمیم کابینه و ضعف‌های اجرایی دولت مطرح شد.«احمد غلامی» سردبیر شرق در سر مقاله این روزنامه نوشت: دولت روحانی چه بخواهد چه نخواهد سرنوشتش با اصلاح طلبان گره خورده است و برعکس. این در هم تنیدگی دولت با اصلاح طلبان، هم به نفع دولت است و هم به ضررش و باز هم برعکس. شاید این دورهمی عقب نشینی عقب نشینی دولت و اصلاح طلبان از مواضعشان باشد. دولت با برپایی این مراسم به این نکته اذعان می کند که به توان فکری و سیاسی اصلاح طلبان نیاز دارد و اصلاح طلبان با حضور بی واسطه شان در این مراسم نشان می دهند هنوز به دولت و با دولت بودن باور دارند.** بررسی FATF در نقطه ای سرنوشت ساز این روزها مسئله پیوستن ایران به گروه ویژه اقدام مالی که تحت عنوان لایحه FATF در مجلس بررسی می‌شود، به بحث روز تبدیل شده است. در سرمقاله «ابتکار» به قلم «محمدعلی وکیلی» آمده است: به طور کلی به نظر می‌رسد بحث‌های پیرامون این مسئله، به اصطلاح «جدل‌الطرفینی» شده است. انگار مواضع طرفین به سلایق طرفین برمی‌گردد. سلایقی که دو گونه استراتژی و راهبرد را می‌پسندند. در قفای هر کدام از استراتژی‌ها، مواضع اعلامیِ طرفین معنا می‌یابد. سخن این است که ما استراتژی خود را به وضوح انتخاب کرده‌ایم؛ ما قرار است در چارچوب هنجارهای بین‌المللی و قوائد جهانی، از حقوق خود دفاع کنیم. در همین راستا بود که برجام را امضا کردیم، در ادامه پس از خروج آمریکا از آن خارج نشدیم، در سازمان ملل به عنوان عنصری بسیار مسئول و محترم ظاهر شدیم، پیگیر محکومیت آمریکا از دادگاه‌های بین‌المللی مانند لاهه هستیم و ...این روزنامه در گزارش خود با عنوان «تعیین تکلیف سیاست‌زده برای قانونگذاران» آورد: موحدی کرمانی، دبیرکل جامعه روحانیت اخیرا در دیدار اعضای شورای مرکزی اتحادیه جامعه اسلامی دانشجویان درباره سوالی پیرامون بررسی FATF در مجلس؛ گفت: «مجلس باید بیدار و مراقب باشد، حتما این یک چیز خطرناکی است، دشمن در این برنامه وارد شده و سهیم است و حتما باید نمایندگان مجلس با دقت لایحه را بررسی کرده و حرف‌های منتقدان را بشنوند.» امام جمعه موقت تهران با تاکید بر اینکه « این معاهده باعث می‌شود به طور مثال اگر ما بخواهیم به حزب الله، انصارلله و امثال آنها کمک کنیم، جلوی ما گرفته شود»، بدون اینکه توضیح دیگری داشته باشد گفته است: «غیر از این هم مسائلی خطرناک را به دنبال خواهد داشت.» موحدی کرمانی همچنین دراظهارنظری تلقینی گفت که در مرحله ابتدایی مجلس باید دقت کند تا این لایحه تصویب نشود و اگر هم تصویب کند مطمئن است شورای نگهبان آن را رد خواهد کرد.«فرج الله رجبی» نماینده مردم شیراز در مجلس با اشاره به این تلاش همگانی مخالفان و برنامه‌ریزی‌های منظم آنها برای ممانعت از تصویب این لوایح در مجلس و سخنان اخیر موحدی کرمانی به «ابتکار» گفت: « بحث‌هایی که درباره FATF مطرح می‌شود طی چند ماه گذشته بدون کوچک‏ترین دلیل جدیدی تکرار می‌شوند. برای ما نمایندگان پیامک‌های گسترده‌ای با لحن‌های متفاوت تهدیدی و توصیه‌ای ارسال می‌شود و در کنار آنها انواع توصیه و خط دهی از بیرون مجلس صورت می‌گیرد که خوشایند نیست. از این عزیزان می‌خواهیم که اجازه بدهند نمایندگان خودشان در این باره تصمیم بگیرند.»«سلاح فشار در دست دلواپسان» عنوان روزنامه «قانون» در این باره است. در گزارش قانون می خوانیم: بی‌شک رسانه‌ها و جریان‌هایی مانند نیروهای طرفدار احمدی‌نژاد، محافظه‌کاران، نماینده‌های جبهه‌پایداری(رفقای دیروز احمدی‌نژاد و یاران امروز علم‌الهدی و رئیسی) و خبرگزاری‌های فارس و تسنیم زمانی که علیه یک موضوع با تمام قوا به میدان می‌آیند و به صورت زنجیره‌ای و همگرا علیه آن می‌کوشند، کاسه‌ای زیر نیم‌کاسه‌ است و باید در نیت آن‌ها شک کرد زیرا کمتر زمانی مشاهده شده است که این جریان که حتی بخشی از آن‌ها حتی اعتقادی به رای مردم ندارند برای بهبود اوضاع ملت اقدامی کرده باشند و این فشارهایی که در دستور کار‌ آن‌ها بوده، گویای امور است.پژوهش**9279            "}