{"onTitr":"","titr":" خشکسالی همچنان مهمان گلستان است","describe":" گرگان – ایرنا – آسیب های خشکسالی و مشکلات کمبود آب چند سال اخیر در گلستان امسال با ادامه کاهش بارش ها و آبگیری کمتر از 10 درصد حجم سدهای این خطه گستره خود را بیشتر نشان داده است.", "text":"به گزارش ایرنا در استان مرزی گلستان واقع در شمال کشور14 سد مخزنی با هدف مهار سیلاب ها و جمع آوری بخشی از آب های سطحی به منظور مصرف در بخش های مختلف و از جمله کشاورزی با ظرفیت نزدیک به 300 میلیون متر مکعب ساخته و در حال بهره برداری است.اما حجم آبگیری در سدهای گلستان در چند سال اخیر به دلیل افزایش دما و کاهش بارش ها و کم توجهی به مصرف بهینه بویژه در بخش کشاورزی سیر نزولی داشته که بیشترین روند کاهشی در آغاز سال آبی جاری (مهر 97)است. در این پیوند مدیر دفتر مطالعات پایه منابع آب شرکت آب منطقه ای گلستان درگزارشی از وضعیت آبگیری سدهای استان به ایرنا اعلام کرد: حجم آبگیری سدهای مخزنی استان 16 مهر سال جاری نسبت به همین روز در سال قبل 3.5  درصد کاهش دارد.حسن فراز جو اظهار داشت: اکنون حجم آبگیری سدهای استان نزدیک به 20 میلیون متر مکعب است که سال گذشته در همین زمان 28 میلیون و 500 هزار متر مکعب ثبت شده بود.وی با ابراز رضایت از این که حجم آبگیری سدهای استان با بارندگی چند روز قبل بیشتر شده، امیدوار است که در نیمه دوم سال 97 میزان بارش ها در استان سیر صعودی داشته و حجم خالی سدهای استان پُر شود.به گفته وی، از آغاز سال آبی جاری تاکنون 38 میلی متر بارش درایستگاه های باران سنجی زیرنظر شرکت ثبت شد، در حالی که در مدت مشابه سال قبل 48 میلی متر بود.فرازجو، همچنین به بارش های ثبت شده در ایستگاه باران سنجی استان در سال جاری نیز اشاره کرد و افزود: از ابتدای فروردین امسال تاکنون 183 میلی متر بارش در استان ثبت شده که این رقم در مدت مشابه سال قبل 191 میلی متر و بیش از امسال بود.محمدرضا رحمن نیا معاون توسعه و پیش بینی اداره کل هواشناسی گلستان هم در گفت و گو با خبرنگار ایرنا، وضعیت بارندگی فصل پاییز را برای بیشتر مناطق استان نرمال معادل متوسط بارندگی بلندمدت به میزان 158 میلی متر با 10 درصد نوسان و برای مناطق غرب و جنوب غرب با افزایش 10 تا 20 درصدی بیش بینی کرد.با این وجود کارشناسان هواشناسی، گلستان را جزء چهار استان نخست کشور در بحث کمبود آب و خشکسالی دانسته و گفته اند که براساس نقشه های ماهواره ای پدیده خشکسالی مهمان 30 سال آینده گلستان خواهد بود.در این پیوند استاندار گلستان در نشست شورای حفاظت از منابع آب استان با تاکید بر یافتن راهکارهایی برای کاهش مشکلات خشکسالی، گفت: فرهنگ سازی در اصلاح الگوی مصرف در بخش های شرب، صنعت و کشاورزی ضروری است و باید به صورت منسجم برای افزایش بهره وری آب، کار فرهنگی و تبلیغاتی صورت گیرد.سید مناف هاشمی اظهار داشت: 87 درصد آب استان دربخش کشاورزی، 3 درصد در حوزه صنعت و 10 درصد به مصرف شرب و خانگی می رسد، ولی باید نیازسنجی دقیق تری برای تخصیص در این حوزه ها صورت گیرد.به گفته وی، استان به سمت توسعه و صنعتی شدن حرکت می کند و نیاز بوده در حوزه کشاورزی برای کاهش استفاده از آب و بهره وری بیشتر آن، اصلاح روش های آبیاری، اصلاح روش های کشت و یا تغییر نوع محصول برنامه ریزی صورت گیرد و سهم آب صنعت با مطالعات کارشناسی افزایش یابد.استاندار گلستان همچنین از وزارت نیرو خواست که برای کاهش مشکلات آب استان ،از سرمایه گذاران حوزه نیروگاه و آب شیرین کن در گلستان حمایت کرده و مازاد تولید آنها را خریداری نماید.به گزارش ایرنا مدیرعامل شرکت آب منطقه ای گلستان هم گفت: 15 هزار و 640 حلقه چاه غیرمجاز در استان وجود دارد که برای یکهزار و 655 حلقه چاه طبق ضوابط پروانه صادر می شود، با 753 حلقه چاه موافقت نشده و 2 هزار و 366 حلقه نیز پر و مسلوب المنفعه شده است.علی نظری با بیان این که سالانه 160 میلیون مترمکعب آب از چاه های غیر مجاز استان برداشت می شود، اظهار داشت: مقدار برداشت آب چاه های مجاز استان یک میلیارد و 100 میلیون متر مکعب است.گلستان با بیش از 20 هزار کیلومتر مربع وسعت و جای دادن هفت اقلیم از 13 اقلیم آب و هوایی کره خاکی در شمال کشور قرار دارد و طبق سرشماری نفوس و مسکن سال 95 ،حدود یک میلیون و 869 هزار نفر جمعیت در 30 شهر و حدود یکهزار و 75 روستای آن زندگی می کنند.تامین معاش بیشتر مردم گلستان بویژه روستاییان آن از طریق کشاورزی است، به طوری که هر سال افزون بر 650 هزار هکتار از زمین های استان به کشت محصولات مختلف از جمله گندم و دانه های روغنی اختصاص دارد.مشکلات آب و خشکسالی این بخش را طی سال های اخیر دچار مشکل اساسی کرده است و مسوولان آب استان علاوه بر مدیریت منابع آبی، بر سرمایه گذاری در کشت محصولات زراعی کم آب طلب تاکید دارند.6204/1648            "}