{"onTitr":"","titr":" گمانه‌زنی‌ برای تعیین حریم یک تپه باستانی در خوزستان آغاز شد","describe":" تهران - ایرنا- مدیر پایگاه میراث جهانی چغازنبیل و هفت‌تپه از آغاز گمانه‌زنی جدید باستان ‌شناسی برای تعیین عرصه و حریم محوطه پیش از تاریخ ابوفندوا در شمال خوزستان خبر داد.", "text":"به گزارش روز دوشنبه ایرنا، عاطفه رشنویی درباره اهداف این گمانه‌زنی‌ها گفت: یکی از مهم‌ترین اهداف برنامه گمانه‌زنی برای تعیین عرصه و حریم ابوفندوا تلاش برای شناخت محوطه، قبل از تغییرات عمده‌ای است که بر آن وارد شده است. بدین منظور اقداماتی در جهات مختلف در اطراف تپه‌های شمالی و جنوبی انجام شده تا بدنه اصلی تپه شناسایی شود.رشنویی گفت: تپه ابوفندوا که امروزه به صورت دو تپه جداگانه شمالی و جنوبی مشاهده می‌شود، از جمله محوطه‌های مهم هزارۀ چهارم پیش از میلاد در دشت شوشان است.وی ادامه داد: با وجود اهمیتی که این تپه نزد باستان‌شناسان دارد،تاکنون پرونده‌ای برای تعیین عرصه و حریم و ضوابط حفاظتی هر یک مشخص نشده و در نتیجه تپه ابوفندوا در معرض انواع آسیب‌ها قرار گرفته است.به گفته این باستان شناس، نخستین مرحله از تخریب‌های وارده بر تپه از دهه 40 شمسی با ساخت شهرک آوان (که امروزه کوی شهید دیناروند نامیده می‌شود) در مجاور تپه به وجود آمد که حداقل بخشی از دامنۀ جنوب شرقی تپه را اشغال کرده است؛ چنان که یکی از پشته‌های به نسبت مرتفع متصل به تپه به صورت فضای تفریحی در شهرک مورد استفاده قرار می‌گیرد.رشنویی افزود:در بررسی اولیه تپه دیگری در فاصله حدود 300 متری جنوب شرقی از تپه جنوبی، شناسایی شده که امروز کاملا زیر شهرک قرار دارد.به گفته مدیر پایگاه میراث جهانی چغازنبیل و هفت تپه، از دیگر آسیب‌های انسانی وارده بر تپه، تبدیل بخش‌هایی از آن به زمین کشاورزی است به گونه‌ای که منظر تپه و در مواردی سازه‌های غیرمنقول شناسایی‌شده را کاملا دگرگون و نابود کرده است.وی درباره پرسش‌هایی که گمانه‌زنی در تپه ابوفندوا به آنها پاسخ خواهد داد، گفت: پرسش اول آن که شهرک چه مقدار از تپه جنوبی را اشغال کرده و دوم آنکه آیا می‌توان در گمانه‌های عمیق شواهدی از تپه شناسایی‌شده در جنوب شرق شهرک به دست آورد.رشنویی ادامه داد: پرسش‌های پژوهشی دیگری از جمله ارتباط پشته‌های کم‌ارتفاع در اطراف تپه به ویژه در جبهه شرقی و جنوب شرقی با تپه مرتفع اصلی، میزان فرسایش در دامنه‌های تپه، شناسایی تغییرات عوارض انسانی و طبیعی در اطراف آن، در این طرح مورد نظر است که امیدواریم بتوان با گمانه‌زنی به این پرسش‌ها پاسخ دهیم.به گفته رشنویی، پایگاه میراث جهانی چغازنبیل و هفت‌تپه در مسیر پاسخ به این پرسش‌ها، علاوه بر گمانه‌زنی، از عکس‌های هوایی از دهه 30 تاکنون، مطالعات زمین‌ریخت‌شناسی، پراکندگی سفال‌های سطحی، نتایج بررسی‌ها و کاوش‌های باستان‌شناختی پیشین نیز بهره برده است.فراهنگ **1085** 1701/ 6037            "}