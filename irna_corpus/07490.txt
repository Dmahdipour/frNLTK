{"onTitr":" گمشده‌ای به نام شادی    ","titr":" وقتی کودکی و نوجوانی از زندگی دانش‌آموزان حذف می‌شود","describe":" تهران- ایرناپلاس- یک معلم و پژوهشگر حوزه آموزش معتقد است که فضای مدرسه شاد نیست و احساس خوبی به دانش‌آموزان منتقل نمی‌کند و فضا به گونه‌ای طراحی شده است که کودکی و نوجوانی از زندگی دانش‌آموز حذف می‌شود.", "text":"مدرسه اولین فضایی است که کودک با دنیای اجتماعی و جامعه پیرامون خود مواجه می‌شود. دوازده سال حضور در مدرسه، بهترین فرصت برای جامعه‌پذیری و آشنایی یک کودک با مسائل روزمره است. این فرصت همراه با اجبار فراوان در یادگیری مسائلی است که برای دانش‌آموزان محل سوال است. همه ما در دوران تحصیل یک بار این سوال را پرسیده‌ایم که آنچه می‌آموزیم به چه کاری می‌آید و لابد با پدیده اجبار در مدرسه مواجه شده‌ایم.فضای مدرسه باید محملی برای آموختن و افزایش نشاط حاصل از افزایش دانش باشد، اما مسئله برخی مدارس که پول‌های زیادی می‌گیرند و امکانات متعددی در اختیار دانش‌آموز می‌گذارند را که کنار بگذاریم در سایر مدارس گاه دانش‌آموز بیش از هر چیز به دنبال گریز از مدرسه است. گریز از فضای آموزشی ریشه در حاکمیت فضای نخوت‌ و سرد در مدارس دارد.  به نظر دانش‌آموزان در محیط مدرسه گمشده‌ای به نام شادی دارند.**فضای مدارس شاد نیستصدیقه میرزا مصطفی معلم و پژوهشگر حوزه مدرسه در گفت‌وگو با ایرناپلاس در مورد شادی در مدارس و بیان این نکته از سوی برخی معلمان و مسئولان مدارس گفت: معمولا مسوول مدرسه نمی‌گوید شاد نیست و این مسئله مهمی است. به دلیل این که همیشه مصاحبه‌ها و اطلاعاتی که در این مورد جمع‌آوری می‌کنیم از سوی معلمان و مسئولان مدرسه است و همیشه مدرسه را از نگاه آنها می‌بینیم. معمولا کسی نظر خود بچه‌ها را نمی‌پرسد و نگاه آنها را در نظر نمی‌گیرد.وی افزود: تصویر مدرسه از شادی در مقایسه با بچه‌ها متفاوت است. بنابراین اگر با مدیر مدرسه در مورد شادی صحبت کنید، می‌گوید بله مدرسه محیط شادی است، پرده کلاس‌ها را عوض کردم، رنگ را تغییر دادم، چند جشن برگزار کردم و... پس خیلی فضای شادی داریم. ولی اگر با بچه‌ها صحبت کنیم متوجه می‌شویم چنین نگاهی به شادی ندارند و جشن و مراسم‌های مدرسه را خوشحال کننده نمی‌دانند و به هر اسمی که مجبور باشند در مدرسه بایستند و در جشن شرکت کنند برایشان عذاب‌آور است. بنا بر تحقیقاتی که در مدارس داشتم متوجه شدم تعاریف شادی بین بچه‌ها و کادر مدرسه متفاوت است.**مسئولان مدرسه نیازی به شاد بودن مدرسه نمی‌بیننداین پژوهشگر حوزه مدرسه در مورد علت شاد نبودن مدارس گفت: فضا، مدل ساختمان و بنای مدرسه و ساختار آموزشی دلیل نبود شادی در مدرسه است و مهمتر از همه این که باور مسئولان مدرسه این است که فضای مدرسه نباید فضای شادی باشد و قرار نبوده شاد باشد و شاد نبودن را شکستی نمی‌دانند. رویکرد عمومی به دانش‌آموزان این است که بچه‌ای که خیلی حرف بزند، بخندد، سروصدا کند و... مترادف است با دانش‌آموز بد. ولی بچه‌ای که به صورت مریض‌گونه‌ای افسرده‌ است، صدا ندارد و از پشت میز مدرسه تکان نخورد، مترادف با دانش‌آموز خوب می‌شود و برای همین شادی نکته مطلوبی در مدرسه نیست.وی افزود: بچه‌ها در فضای مدرسه انتخابی ندارند، از برنامه درسی، لباسی که می‌پوشند و حتی ترکیب کلاس‌شان. برای مثال این که یکی در این کلاس قرار داده می‌شود و دوستش در کلاس دیگری، دو ماه التماس می‌کنند تا کنار هم باشند و هیچ اتفاق رخ نمی‌دهد و حق انتخاب ندارند و فضای پر استرس، ملال‌آور و... را تجربه می‌کنند و طبیعی است که فضا برای بچه‌ها شاد نیست.**مدرسه شخصیت مطیع پرورش می‌دهدمیرزامصطفی در مورد اثرات فضای موجود در مدرسه و اثرگذاری آن بر آینده کودکان گفت: قطعا فضا بر آینده کودک اثرگذار خواهد بود. مسئله این است که بچه ارتباطی بین مسائلی که یاد می‌گیرد و زندگی‌اش نمی‌بیند. ما این جمله را خیلی می‌شنویم که این مطلب به چه درد ما می‌خورد، چه دلیلی دارد که کوه‌های قاره اروپا و یا دریاچه‌های دنیا را بشناسیم و ما هم همیشه تشر می‌زنیم که عقلت نمی‌رسد. در واقع نیاز کودک را پاسخ نمی‌دهد.وی افزود: خود بچه ارتباطی بین محتوای درسی که یاد می‌گیرد با زندگی نمی‌بیند. بچه هیچ علاقه‌ای ندارد، وقتی علاقه ندارد از یاد گرفتن لذت نمی‌برد، وقتی لذت نمی‌برد شادی هم تولید نمی‌شود. این که حتی محتوای درسی را با زندگی نامربوط می‌بیند و تلاشی هم برای برقراری ارتباط نمی‌شود، بچه را آماده می‌کند برای اطاعت تا در آینده شخصیت مطیعی داشته باشد. اگر کار می‌کند کارگر یا کارمند خوبی باشد یا در زندگی خیلی سوال نکند و خواسته‌ای نداشته باشد. باید یاد بگیری چون من می‌گویم، این کار را باید انجام دهی چون معلمت و مدرسه خواسته. این مدل اجتماعی شدن بچه‌ها هدفمند است و اتفاقی نیست.**مدارس مشارکتی در تولید شادی موفق بوده انداین پژوهشگر در مورد مدل ایده‌آل آموزشی برای ایجاد شادی در مدرسه گفت: مدارسی که کمی مشارکتی‌تر هستند و سعی می‌کنند بچه‌ها را با زندگی مرتبط کنند و آموزش را در شرایطی واقعی‌تر ارائه دهند تا حد مطلوبی در تولید شادی موفق بودند. بچه‌های این مدارس، مدرسه را دوست دارند و از آن نمی‌گریزند و اگر تعطیل شود ناراحت می‌شوند. این نشان می‌دهد که فضای مدرسه برای آنها وحشتناک، ملال‌آور و غم‌انگیز نیست.وی در ادامه گفت: برای تغییر باید کمی ریشه‌ای‌تر فکر کنیم، این که ظاهر مدرسه را تغییر دهیم تا تولید شادی کند یک مسئله است و این که فکر کنید هدف آموزش در کشور چیست مسئله دیگری است. باید بدانیم که بچه را قرار است برای زندگی خودش آماده کنیم و یا می‌خواهیم او را برای خدمت‌رسانی به هموطنانش آماده کنیم، که در نتیجه فرق می‌کند که نوع مدرسه چگونه باشد.**بچه‌ها با اضطراب و استرس بزرگ می‌شوندمیرزامصطفی در مورد ارتباط کودک با مدرسه و آماده شدن برای زندگی آینده گفت: مهم این است که با هر هدفی که مدرسه بگوید شما را برای آینده، برای زندگی و... آماده می‌کنیم، تلویحا می‌گوید این چیزی که الان دارید زندگی نیست. بنابراین گویی کل کودکی و نوجوانی بچه‌ها از دایره زندگی حذف است، این دوره‌ای است که شما باید آن‌گونه که از شما خواسته می‌شود بگذرانید تا آماده زندگی‌ای شوید که فردا شروع می‌شود. پس بچگی و نوجوانی آدم‌ها چه می‌شود؟ این دوره‌ها زندگی نیست؟وی افزود: وقتی بچه این فضا را دوست ندارد، وقتی ارتباطی با آن برقرار نمی‌کند خیلی سخت است که بعدا در بزرگسالی بخواهد ارتباط خود را با جهان به نحوی که زندگی شاد و پرنشاطی داشته باشد برقرار کند. این‌ها مسائلی است که منهای کنکور، آزمون‌‌ها، اضطراب‌‌ها و استرس‌ها وجود دارد و زندگی دانش‌آموز را خراب می‌کند. هر قدر هم فضا قشنگ باشد این حس رقابتی که به جای رفاقت ایجاد می‌شود و این که مدام غول کنکور در ذهن بچه‌ها بزرگ شود که تمام زندگی‌شان در گرو یک آزمون و ثانیه‌ها و تست‌ها است که با غفلت کوچکی سرنوشت‌شان تغییر می‌کند موجب می‌شود بچه با اضطراب و ترس بزرگ شود و همه منافی شادی هستند.**باید بپذیریم که جهان تغییر کرده استاین معلم در مورد آموزش‌های غیرکاربردی در مدرسه گفت: در عصر ارتباطات و اطلاعات جهان تغییر کرده است ولی محتوا و مدل تدریس ما مربوط به بیش از سی سال پیش است. به عنوان یک معلم در بسیاری از مطالب کم می‌آورم و بچه‌ها خیلی بیشتر از من می‌دانند و باید بپذیرم که جهان تغییر کرده است و بچه‌ها با جستجوی اینترنتی به مطالب بیشتری از چیزی که من حفظ هستم دست پیدا می‌کنند.وی افزود: بنابراین این مدل آموزش دیگر جواب نمی‌دهد. در واقع بچه‌ها آماده کار، زندگی و یا هیچ چیز دیگری نیستند. این مدل آموزش نه تنها سلامت روان بچه را به خطر انداخته است و آنها را از شادی کودکی و نوجوانی محروم می‌کند، بلکه آنها را آماده چیزی نکرده است.گفت‌وگو از مهدی نجفی‌خواه**اداره کل اخبار چندرسانه‌ای**ایرناپلاس**            "}