{"onTitr":"","titr":" 5.3 میلیون مترمکعب آب وارد سدهای خراسان شمالی شد","describe":" بجنورد - ایرنا- معاون حفاظت و بهره برداری شرکت آب منطقه ای خراسان شمالی گفت: سیلاب اخیر، پنج میلیون و 300 هزار مترمکعب آب وارد مخازن سدهای استان کرد.", "text":"وحید واسطه روز چهارشنبه در گفت و گو با خبرنگار ایرنا اظهار داشت: بیشترین ورودی سیلاب به مخازن سدها، در سد شیرین دره با 2 میلیون و 400 هزار مترمکعب به ثبت رسیده است. وی افزود: در سیلاب اخیر، میزان ورودی و سرعت سیلاب به مخزن سد شیرین دره بسیار بالا بود به حدی که سبب تلاطم در رسوب های ته نشین شده در دریاچه آن شد. واسطه تصریح کرد: تلاطم ایجاد شده در مخزن سد سبب افزایش میزان گل و لای در آب شده و به ناچار آن را از چرخه مصرف آشامیدنی خارج ساخت.معاون حفاظت و بهره برداری شرکت آب منطقه ای خراسان شمالی گفت: در هفته جاری یک میلیون و 500 هزار مترمکعب سیلاب به مخزن سد در حال ساخت چندیر نیز وارد شد و میزان ورودی سیلاب به سد بارزو در شیروان هم 900 هزار مترمکعب گزارش شده است.اکنون در خراسان شمالی 6 سد در دست بهره برداری است که کمتر از 38 میلیون متر مکعب آب در مخازن این سدها ذخیره است.7185/5132            "}