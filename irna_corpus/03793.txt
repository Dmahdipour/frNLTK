{"onTitr":"","titr":" جریان آب برای پل های زاینده رود حیاتی است","describe":" اصفهان - ایرنا - مدیرکل میراث فرهنگی صنایع دستی و گردشگری استان اصفهان گفت:  جریان آب برای پل های زاینده رود بسیار حیاتی و مهم است و چنانچه دغدغه ها برای اجرای طرح بازچرخانی آب برطرف و استانداردها رعایت شود، اجرای این طرح ارزشمند است.", "text":"فریدون الهیاری روز سه شنبه در گفت وگوی اختصاصی با ایرنا، جریان آب در بستر زاینده رود را هویت و فلسفه وجودی پل های بنا شده در بستر این رود خانه دانست و گفت: چنانچه آب در بستر زاینده رود جاری باشد، این پل ها با کارکرد و ماهیت خاص تاریخی و ارزشمندشان مشاهده می شوند. وی اظهارداشت: از طرفی، جریان آب می تواند از فرونشست زمین جلوگیری کند زیرا در زیر پل های تاریخی باید آب جریان داشته باشد.     الهیاری ادامه داد: چنانچه طرح بازچرخانی آب بتواند بدون مشکل، اجرا شود اتفاق مبارکی است اما به هرحال هر بخش و دستگاهی براساس حیطه و وظایف خود نظرات کارشناسی ارائه می کند و طبیعی است که درخصوص کیفیت آب و مسائل زیست محیطی دستگاههای متولی از جمله بهداشت و محیط زیست  و درباره مسائل تاریخی و میراثی، اداره کل میراث فرهنگی اظهارنظر می کنند.مدیرکل میراث فرهنگی،  صنایع دستی و گردشگری استان اصفهان افزود: درباره طرح بازچرخانی آب در زاینده رود، نظرات اولیه خود را به مسئولان استان اعلام کرده ایم و اجرای این طرح را مشروط می دانیم.وی با بیان اینکه به دلیل اهمیت موضوع سازمان میراث فرهنگی، صنایع دستی و گردشگری را در جریان اجرای این طرح قرار داده ایم، تصریح کرد: کارشناسان میراث فرهنگی اصفهان در دو زمینه نظرات خود را بیان کرده اند. الهیاری ادامه داد: اولین اینکه برای حفاری هایی که جهت کارگذاشتن لوله ها و تاسیسات  انتقال آب انجام می شود باید حریم پل های تاریخی اصفهان حفظ شود. مدیرکل میراث فرهنگی، صنایع دستی و گردشگری استان اصفهان افزود: دوم اینکه سیما و منظر پل های تاریخی اصفهان در اجرای این طرح باید مورد توجه قرار گیرد. وی با بیان اینکه اداره کل میراث فرهنگی اصفهان نظرات اولیه خود برای اجرای این طرح را اعلام کرده است ، تاکید کرد: طرح بازچرخانی آب در زاینده رود باید به طول کامل مورد بررسی قرار گیرد و پس از آنکه جزئیات این طرح اعلام شد همکاران ما در میراث فرهنگی با بررسی این جزئیات، نظر نهایی خود را اعلام خواهند کرد. الهیاری اضافه کرد: متولیان امر اولویت های میراث فرهنگی را به رسمیت می شناسند و به آنها توجه دارند بنابراین مطمئن هستیم که به لحاظ میراثی طرح یاد شده با دقت و حساسیت اجرا خواهد شد. طرح انتقال آب با لوله به منظور دایمی کردن و پایداری آب در زاینده رود اوایل ماه جاری توسط استاندار اصفهان رسانه ای شد. براساس از این طرح که با اعتبار 500 میلیارد ریال اجرا خواهد شد 60 میلیون متر مکعب آب بصورت مستقیم از سد زاینده رود به شهر اصفهان منتقل و بوسیله لوله حد فاصل باغ پرندگان تا سد آبشار بازچرخانی می شود.  2093/ 6022            "}