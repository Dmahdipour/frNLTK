{"onTitr":" معاون مرکز سلامت محیط وزارت بهداشت در گفت و گو با ایرنا:    ","titr":" 300 دفتر خدمات نظارت بر سلامت در کشور راه اندازی می شود","describe":" تهران- ایرنا- معاون مرکز سلامت محیط و کار وزارت بهداشت گفت: 300 تا 350 دفتر خدمات سلامت به منظور تقویت نظارت بر مراکز صنفی و اغذیه فروشی ها در بخش خصوصی ایجاد می شود.", "text":"محسن فرهادی روز سه شنبه در گفت و گو با خبرنگار سلامت ایرنا افزود: در حال حاضر 40 دفتر خدمات سلامت در تهران و 40 دفتر نیز در شهرستان ها و در 9 دانشگاه علوم پزشکی مثل البرز، مشهد، همدان، کرمانشاه، کردستان و غیره وجود دارد و پیش بینی می شود با فراخوانی که به تازگی داده شده، بین 300 تا 350 دفتر نیز در کل کشور راه اندازی شود.وی گفت: مراکز خدمات سلامت از 2 سال پیش با هدف کاهش تصدی گری و ارتقای خدمات بهداشت محیط در کشور راه اندازی شده اند و با توجه به محور هفتم طرح تحول سلامت که بر بهداشت عمومی تمرکز دارد، ارتقای خدمات بهداشت محیط در این طرح دنبال می شود.وی گفت: طرح پایلوت دفاتر خدمات سلامت در سطح استان تهران با هماهنگی سه دانشگاه علوم پزشکی تهران، ایران و شهید بهشتی اجرا شد. در گذشته عملکرد و نگاه وزارت بهداشت به مراکز صنفی و محل های تهیه و توزیع غذا کنترلی و با بگیر و ببند همراه بود اما با فعال شدن دفاتر خدمات سلامت، نگاه طولی و بالا به پایین بر این مراکز صنفی حذف شد.معاون مرکز سلامت محیط و کار وزارت بهداشت اضافه کرد: ایمنی غذا در سطح عرضه یک خواست و مطالبه عمومی است به همین علت بر اساس ماده 13 آیین نامه اجرایی قانون مواد خوردنی و آشامیدنی و آرایشی و بهداشتی، در حال حاضر مالکان، مدیران و مصدیان واحدهای صنفی موظف شدند به دستگاه نظارت که بخش دولتی است، آخرین وضعیت خود را مبنی بر نواقص بهداشتی اظهار کنند. در نتیجه برای انجام این کار، دفاتر خدمات سلامت ایجاد شد.فرهادی ادامه داد: واحدهای صنفی قبل از اینکه بازرسان وزارت بهداشت به آنجا مراجعه کنند، شرایط و وضعیت بهداشتی خود را به دفاتر خدمات سلامت گزارش می دهند. بازرسان بر این گزارش ها نظارت دارند و کنترل هایی را انجام می دهند. مهمترین فایده این کار، این است که خدمات حاکمیتی مانند ارائه صلاحیت بهداشتی از خدمات غیرحاکمیتی جدا شده است.معاون مرکز سلامت محیط و کار وزارت بهداشت درباره شیوه جلوگیری از زد و بندها بین مراکز صنفی و بازرسان اظهار داشت: تمام این کار در سامانه ها رصد می شود. زد و بند طرفین زمانی رخ می دهد که ارتباط مالی وجود داشته باشد، اما در حال حاضر ارتباط مالی بین واحدهای صنفی و دفاتر خدمات سلامت وجود ندارد و ارتباط مالی از طریق سیستم مالی بانکی با شناسه قبض و پرداخت است. یعنی هرگونه دریافت وجه نقد و غیرنقد توسط دفاتر خدمات سلامت ممنوع است.وی بیان کرد: اگر دفاتر خدمات سلامت بر مشکل بهداشتی واحد صنفی چشم پوشی کرده و گزارش دروغ بدهند، بازرسان وزارت بهداشت در سامانه این گزارش ها را مشاهده می کنند و اگر به موردی مشکوک شوند، از واحد صنفی بازدید میدانی انجام می دهند.معاون مرکز سلامت محیط وزارت بهداشت افزود: بازرسان می توانند از همه موارد مراکز صنفی که به عملکرد آنها مشکوک هستند، بازدید کنند و به هر حال هر بازرسی از وضعیت واحدهای صنفی منطقه خود آگاهی دارد و بر اساس مشاهدات میدانی خود از وضعیت رستوران های منطقه خبر دارد.معاون مرکز سلامت محیط و کار وزارت بهداشت درباره افرادی که می خواهند در فراخوان ایجاد دفاتر خدمات سلامت شرکت کنند نیز اظهار داشت: این افراد باید دانش آموخته کارشناسی به بالا باشند. رشته های علوم پزشکی و بهداشتی در بین سایر رشته ها در مرحله گزینش اولویت دارند. بعد از ارائه مدارک، این افراد باید در آزمونی شرکت کنند و مصاحبه و گزینش نیز برای این افراد انجام شود. سپس دوره آموزشی نیز برای متقاضیان تایید شده توسط وزارت بهداشت برگزار خواهد شد.وی درباره توسعه خدمات این دفاتر نیز بیان کرد: در حال حاضر، بسته خدمات ممیزی به این دفاتر واگذار شده که اجزای مختلفی مثل صدور کارت بهداشت، آموزش بهداشت، عملیات اجرایی صدور صلاحیت های بهداشتی و غیره را شامل می شود. امیدواریم معاونت درمان و سازمان غذا و دارو نیز به این موضوع پیوسته و خدمات بیشتری بر عهده این دفاتر خدمات سلامت قرار بگیرد.اجتمام *9482 * 3063            "}