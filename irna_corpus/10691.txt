{"onTitr":"","titr":" 63 درصد مسکن روستایی استان تهران نیاز به مقاوم سازی دارند","describe":" تهران – ایرنا – مدیرکل بنیاد مسکن استان تهران با تأکید بر لزوم مقاوم سازی بافت روستایی گفت: 63 درصد از واحدهای روستایی استان تهران نیاز به مقاوم سازی دارند.", "text":"به گزارش ایرنا ، غلامرضا صالحی روز سه شنبه در جلسه هم اندیشی با دهیاران و روسای شوراهای اسلامی شهرستان پیشوا با اشاره به برنامه های سال جاری در خصوص مقاوم سازی گفت: یکی از اولویت ها و برنامه های کاری سال 97 بنیاد مسکن استان تهران، بحث مقاوم سازی و نوسازی واحدهای فرسوده روستایی است.وی با بیان اینکه تسهیلات خوبی در جهت مقاوم سازی واحدهای فرسوده روستایی پیش بینی شده است، اظهار داشت: امسال 25 میلیون تومان وام از محل طرح ویژه با کارمزد 5 درصد و در انبوه سازی ها با کارمزد 4 درصد در اختیار متقاضیان قرار می گیرد.صالحی افزود: به منظور نوسازی بافت فرسوده روستایی و از محل اعتبارات بانک قرض الحسنه مهر ، تا سقف 8 میلیون تومان برای هر واحد در اختیار روستائیان قرار می گیرد.مدیرکل بنیاد مسکن انقلاب اسلامی استان تهران گفت: افرادی که اقدام به درجا سازی ، یعنی خانه های فرسوده را تخریب و نوسازی می نمایند ، در صورتی که شناسایی شوند و افراد توان تکمیل واحد را نداشته باشند حداکثر تا سقف 8 میلیون تومان از محل اعتبارات حساب 100 حضرت امام به صورت بلاعوض برای تکمیل واحدهای مسکونی احداثی دریافت می کنند.صالحی گفت: وی افزود: با توجه به اینکه هیچ سقفی برای تعداد تسهیلات نداریم بهترین فرصت است تا از اعتبارات قرض الحسنه مهر و تسهیلات بلاعوض استفاده کنند. وی گفت: 226 هزار و 918 واحد مسکونی در سطح استان تهران داریم که 14 هزار و 300 واحد یعنی 63 درصد واحدهای روستایی استان تهران مقاوم نیست. صالحی ادامه داد: در شهرستان پیشوا 6 هزار و 723 واحد داریم که 4 هزار و 230 واحد  یعنی حدود 63 درصد واحدهای روستایی مقاوم نیستند و در حوادث دوام ندارند. مدیرکل بنیاد مسکن انقلاب اسلامی استان تهران بیان کرد: در شهرستان پیشوا یک یا دو روستای کم برخوردار را با هماهنگی فرماندار و بخشداران به صورت پایلوت انتخاب و نوسازی می کنیم که تخریب و آواربرداری های آنها نیز رایگان از محل اعتبارات بنیاد مسکن انجام می شود.همچنین معصومه پرندوار مدیرکل امور روستایی و شوراهای استانداری تهران در این جلسه اظهار داشت: توجه به خود روستاییان موضوعی است که شاید کمتر به آن توجه شده و محوریتی برای آن قائل نشده ایم؛ نمی شود محیطی زیبا را در روستا فراهم کنیم، آسفالت، جدول کشی، فضای سبز، پارک خوب و امکانات مناسبی را ایجاد کنیم ولی به شأن و منزلت روستاییان توجه نکنیم. وی اظهار داشت : دولت تدبیر و امید نگاهی جدی به حوزه روستایی دارد و اتفاقات بسیار خوبی در حوزه روستاها افتاده است به طوری در سال های اخیر اکثر کلنگ زنی ها و افتتاحیه ها در حوزه روستاها انجام می شود که این مهم عمق نگاه دولت به دهک های پایین و محرومیت زدایی در روستاها را نشان می دهد. مدیرکل امور روستایی و شوراهای استانداری تهران ادامه داد: یکی از مباحث موجود در حوزه شأنیت بخشیدن و رعایت جایگاه روستاییان، بحث بیمه روستایی و عشایری است که اگر ده سال در حوزه روستایی و عشایری  و حداکثر 15 سال بیمه پرداخت کنند می توانند از خدمات و مستمری بازنشستگی برخوردار شوند که این خدمات مختص به سن خاصی نیست. وی اظهار داشت: بیمه روستایی و عشایری باعث می شود تا نگرانی و دغدغه کشاورزان و اقشار مختلف روستاها برای نداشتن درآمد و مستمری در آینده و زمانی که بازنشسته و از کارافتاده می شوند، برطرف شود.   پرندوار گفت: دهیاران و شوراها باید به کمک فرماندار وارد میدان عملی خدمت رسانی شده و از عریضه نویسی خارج شوید؛ باید دقت داشت عریضه نویسی برای زمانی بود که پول و اعتبار نداشتیم تا کاری انجام دهیم ولی در حال حاضر پول و اعتبار داریم و باید برنامه عملی ارائه دهید. پرندوار اظهار داشت: استان تهران با وجود اسم بزرگی که یدک می کشد ولی در بسیاری از شاخص های محرومیت از استان های محروم کشور نیز محروم تر است. وی با اشاره به موضوع اشتغال در استان تهران گفت: در 6 ماهه نخست امسال استان تهران در حوزه اشتغال از رتبه آخر به رتبه اول رسید که این مهم با همت و تلاش فرمانداران، معاونین فرمانداران و بخشداران محقق شده است.پرندوار با انتقاد از سیاست گذاری های بنیاد مسکن انقلاب اسلامی گفت: در برنامه چهارم توسعه، بنیاد مسکن فقط طرح هادی روستایی را تهیه می کرد و تصویب و ابلاغ آن توسط معاون عمرانی استاندار انجام می گرفت و این موضوع دست دهیاران، شوراها، بخشداران و فرمانداران را در جهت اعمال نظر برای چگونگی تصویب طرح،  بازمی گذاشت.وی گفت : در برنامه پنجم و ششم توسعه، بنیاد مسکن طرح هادی را تهیه و خودش تصویب، ابلاغ و اجرا می کند و در واقع دهیار هیچ نقشی در سیاست گذاری ها و تهیه طرح ندارد که این در واقع نوعی ایراد است. وی با اشاره به این که در اجرای پروژه های عمرانی نباید روستاها را به شهر تبدیل کرد اظهار داشت: امروز چهره روستاها در حال تغییر است ، ذائقه روستاییان را عوض شده ، در صورتی که باید بگذاریم تا چهره روستایی همان گونه که هست بماند و خدمات را در قالب روستاها ارائه شود.پرندوار توجه به محیط زیست روستاها را ضروری دانست و افزود: ایده های نو، ایجاد اشتغال و استفاده از نخبگان روستایی باعث می شود تا مردم در روستاها بمانند و در نتیجه حاشیه نشینی در شهرها و بزهکاری های اجتماعی به وجود نیاید. شهرستان پیشوا با 80 هزار نفر جمعیت در 45 کیلومتری جنوب شرق تهران واقع شده است.تهرام/7254//1348            "}