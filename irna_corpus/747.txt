{"onTitr":" نماینده اسفراین در مجلس:    ","titr":" سیمای آب خراسان شمالی باید تدوین شود","describe":" بجنورد- ایرنا- نماینده مردم اسفراین در مجلس شورای اسلامی خواستار انجام مطالعات لازم برای تدوین سیمای آب استان در بخش کشاورزی شد.", "text":"به گزارش ایرنا هادی قوامی روز پنجشنبه در چهارمین هم اندیشی مدیران بخش کشاورزی خراسان شمالی با نمایندگان استان در مجلس اظهار داشت: باید در این قالب وضعیت امور اراضی، مراتع، اراضی در چرخه تولید، زمین های دیم، آبی، میزان بارش، تغییرات درجه حرارت، وضعیت منابع آبی و سایر موارد مورد مطالعه قرار گیرد.عضو کمیسیون برنامه و بودجه مجلس بر شتاب دادن به روند اجرایی سامانه های آبیاری نوین در استان تاکید کرد و گفت: اکنون کشاورزان برای استعلام ها فرایندی طولانی را طی می کنند که این امر آنان را خسته می کند. نماینده مردم اسفراین در مجلس خواستار رسیدگی به وضعیت هفت هزار و 100 هکتار زمین کشاورزی پایاب سد بیدواز این شهرستان شد و گفت: اجرای سد بیدواز هزینه های زیادی داشت که علاوه بر آن طرح های انتقال آب نیز انجام شده است.قوامی گفت: یکهزار و 500 هکتار زمین در این منطقه برای کشاورزی در نظر گرفته شده بود که تاکنون یک هکتار آن نیز استفاده نشده و سرمایه گذاری های این حوزه عملا منجر به بهره برداری نشد.نماینده بجنورد، مانه و سملقان، راز و جرگلان، جاجرم و گرمه در مجلس نیز گفت: بر اساس برنامه ششم توسعه، دولت موظف شده میزان خودکفایی در محصولات اساسی کشاورزی را تا پایان این برنامه به 95 درصد برساند، اما این هدفگذاری محقق نشده است.علی قربانی افزود: باید برنامه ششم توسعه، چراغ راهنما باشد و بر اساس آن وضعیت کشور را در حوزه های مختلف بررسی و برای آینده نیز برنامه ریزی کنیم.وی با بیان اینکه باید طبق برنامه حرکت کنیم، گفت: در اقدامات بی برنامه پیشرفتی حاصل نخواهد شد.قربانی اظهار داشت: معادل 10 درصد ورودی صندوق توسعه برای حمایت کشاورزی در نظر گرفته شده بود اما تاکنون در این خصوص اقدام درخوری انجام شده است.وی با بیان اینکه 15 درصد منابع کلیه بانک ها باید در بخش کشاورزی هزینه شود، افزود: باید این موارد نیز بررسی و مشخص شود که آیا بانک ها در این خصوص به تکلیف خود عمل کرده اند.عضو کمیسیون برنامه و بودجه مجلس گفت: در کشور در زمینه های مختلف زیاد برنامه نوشته شده است اما متاسفانه این برنامه ها به عنوان چراغ حرکت و راهنما قرار نمی گیرد.قربانی با انتقاد از به هم ریختگی اقتصاد کشور افزود: هم اکنون در کشور نقدینگی کمی وجود ندارد اما به علت بی برنامگی، چنین وضعیتی پیش آمده است.وی با اشاره به وام های اشتغال پایدار روستایی و عشایری گفت: این تسهیلات عمدتا با عجله و فشار و بدون ارائه آموزش های لازم به متقاضیان داده می شود که باید بیشتر مورد توجه قرار گیرد. رئیس سازمان جهاد کشاورزی خراسان شمالی نیز گفت: در برنامه پنجم توسعه میزان بهره وری آب در این استان از 37 درصد به 42 درصد ارتقا یافته است.عبدالله یوسفی با بیان اینکه عملکرد آبیاری در سال 96 به 44 درصد رسید، افزود: باید این عملکرد تا پایان برنامه ششم توسعه به 60 درصد افزایش یابد.وی با بیان اینکه 30 هزار هکتار از اراضی کشاورزی خراسان شمالی به سامانه آبیاری تحت فشار تجهیز شده،گفت: در سال های اخیر در بحث زراعی و امور زیربنایی، تغییر سامانه آبیاری نوین و استفاده از روش های آبیاری قطره ای اقدامات خوبی در استان صورت گرفته است.وی اظهار داشت: امسال تعهد شده که 6 هزار و 20 هکتار از کشتزارهای استان مجهز به سامانه آبیاری نوین شود.رئیس سازمان جهاد کشاورزی خراسان شمالی با اشاره به اینکه تا پایان برنامه ششم توسعه سطح آبیاری تحت فشار در این استان به 50 هزار هکتار خواهد رسید، گفت: برنامه افزایش تولید، ساخت کانال های پوششی آبیاری، احیا و مرمت قنوات، استخر ذخیره آب و تجهیز و نوسازی اراضی نیز انجام خواهد شد.یوسفی افزود: با توجه به کاهش بارندگی و خشکسالی های چند ساله اخیر تنها راه حل برون رفت از چالش کم آبی، افزایش بهره وری از منابع آب و خاک است و باید رفتار کشاورزی سنتی ما به روش نوین تغییر کند.خراسان شمالی 344 هزار هکتار عرصه کشاورزی دارد که سالانه بیش از 2 میلیون و 500 هزار تن انواع محصول زراعی، باغی و دامی تولید می شود. 3007/5132            "}