{"onTitr":"","titr":" خانواده ها نقش تعیین کننده ای در اصلاح و تربیت زندانیان دارند","describe":" مراغه- ایرنا- رئیس اداره زندان مراغه با تاکید بر لزوم فرهنگ سازی در بین خانواده های زندانیان گفت: خانواده ها نقش تعیین کننده ای در اصلاح و تربیت زندانیان و بازگشت آنان به آغوش جامعه دارند.", "text":"به گزارش ایرنا، قربان صفی لویی روز سه شنبه در همایش پیشگیری از آسیب های اجتماعی خانواده های زندانیان مراغه افزود: باتوجه به وجود نیازهای اقتصادی، معیشتی و اجتماعی خانواده های زندانیان، حمایت از آنان در برابر آسیب های اجتماعی بیش از هر زمانی احساس می شود.وی ادامه داد: تامین نیازهای اقتصادی در کنار سلامت روانی، جسمانی، فرهنگی و اجتماعی در بین خانواده ها، زمینه ساز پیشگیری از بروز آسیب ها در اقشار آسیب پذیر جامعه خواهد بود.وی اضافه کرد: حمایت های مادی و معنوی از خانواده های نیازمند زندانیان، موجب کاهش بازگشت مجدد زندانیان به زندان می شود.وی با بیان اینکه اعتیاد به عنوان معضلی خطرناک و بیماری روانی در جامعه مطرح است، گفت: پیش از مقابله با عرضه مواد مخدر، باید با تقاضا و گرایش به مصرف این مواد افیونی و خانمان سوز از طریق فرهنگ سازی و آگاه سازی مقابله کرد.وی با اشاره به اجرای طرح های فرهنگی در زمینه اصلاح و تربیت در زندان این شهرستان افزود: اجرای برنامه ها و ترویج آموزه های اعتقادی، اسلامی و قرآنی با رویکرد اصلاح فرهنگی و اجتماعی از مهم ترین راهبردهای این سازمان برای کاهش آسیب های اجتماعی است.وی اضافه کرد: اجرای طرح های اشتغال زا و حمایت های مادی و معنوی با همکاری انجمن حمایت از زندانیان مراغه، نقش مهمی در مرتفع ساختن بخش مهمی از نیازهای خانواده ها و خود زندانیان در زمینه های معیشتی و فرهنگی دارد.مدیرعامل انجمن حمایت از زندانیان مراغه نیز در این همایش با اشاره به برگزاری همایش پیشگیری از آسیب های اجتماعی خانواده های زندانیان این شهرستان گفت: این دوره آموزشی برای آگاه سازی خانواده ها با معضلات اعتیاد، طلاق و ارتقای مهارت های اخلاقی و زندگی به مدت سه روز برگزار می شود.سیدعلاء الدین نقیبی افزود: در این دوره آموزشی، حدود 260 نفر از همسران و خانوادهای زندانیان از نظرات کارشناسان فرهنگی و اجتماعی در مورد آسیب های اجتماعی بهره مند می شوند.وی اضافه کرد: در راستای حمایت از خانواده های زندانیان شرکت کننده در این دوره آموزشی برای هر خانواده به صورت میانگین حدود سه میلیون ریال کمک مالی و غیرنقدی از سوی این انجمن ارائه شده است.به گزارش ایرنا، بیش از 450 خانواده زندانیان شهرستان های مراغه و عجب شیر و تعدادی از خانواده های زندانیان سایر شهرهای ایران از کمک ها و مساعدت های انجمن حمایت از زندانیان مراغه بهره مندند.شهرستان مراغه با حدود 263 هزار نفر جمعیت در 127 کیلومتری تبریز، مرکز آذربایجان شرقی واقع است./3071/7487            "}