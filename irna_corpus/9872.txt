{"onTitr":"","titr":" روغن نباتی و رب گوجه با قیمت مصوب در گنبد در حال توزیع است","describe":" گنبدکاووس - ایرنا - رییس اداره صنعت، معدن و تجارت گنبدکاووس گفت: با هدف تنظیم بازار، کنترل قیمت ها و جلوگیری از گرانفروشی، مقدار زیادی روغن نباتی و رب گوجه فرنگی با قیمت مصوب در این شهرستان درحال توزیع است.", "text":"خلیل رجبلی روز چهارشنبه در گفت و گو با خبرنگار ایرنا افزود: در 48 ساعت گذشته مقدار 22 تن روغن نباتی خوراکی اعم از جامد و مایع در اندازه های مختلف با قیمت مصوب از طریق تعدادی فروشگاه زنجیره ای و بزرگ در سطح شهر گنبدکاووس آغاز شده است.وی اضافه کرد: این روغن ها محصول یک واحد تولیدی روغن نباتی خوراکی در گنبدکاووس است که با قمیت مصوب و به مقدار کافی در حال توزیع است و توانسته در کنترل و کاهش قیمت این محصول نقش بسزایی داشته باشد.رجبلی از توزیع رب گوجه فرنگی یکی از واحدهای تولیدی نام آشنای منطقه با قیمت هر قوطی 90 هزار ریال از طریق 10 فروشگاه زنجیره ای و بزرگ در شهر گنبد خبر داد و گفت: در توزیع این محصول نیز محدودیتی وجود ندارد.وی با بیان اینکه برنامه ریزی های لازم از سوی ستاد مرکزی تنظیم بازار کشور برای تامین کالاهای اساسی مورد نیاز انجام شده است، تصریح کرد: هیچ مشکلی در تامین این کالاها وجود ندارد.رییس اداره صنعت، معدن و تجارت گنبدکاووس از شهروندان نیز درخواست کرد که تا از خرید بیش از مصرف خانوار و انبار کردن آن بشدت پرهیز نمایند زیرا افزایش تقاضا برای خرید، سبب سوء استفاده برخی افراد برای گرانفروشی می شود.رجبلی همچنین از شهروندان درخواست کرد تا در صورت مشاهده گرانفروشی و یا احتکار کالا از سوی افراد مراتب را شبانه روزی به شماره 124 گزارش نمایند.شهرستان گنبدکاووس با 350 هزار نفر جمعیت درشرق استان گلستان واقع است.1860/3039/            "}