{"onTitr":" کارشناس مسائل بین الملل:    ","titr":" دولت و مجلس درباره لوایح FATF تصمیم کارشناسی می گیرند","describe":" تهران-ایرنا- کارشناس مسائل بین الملل گفت: دولت و مجلس و نهادهای تصمیم گیر کشور درباره لوایح مرتبط با FATF تصمیم کارشناسی می گیرند و باید از هرگونه واکنش هیجانی و تجمع و تحریک افکار عمومی اجتناب کرد.", "text":"«مهدی ذاکریان» روز شنبه در گفت و گو با خبرنگار سیاسی ایرنا درباره بررسی لوایح مرتبط با FATF در نهادهای تصمیم گیر کشور افزود: روشن است که پیوستن به هر کنوانسیون، تفاهم ، کمپ و لیگ بین المللی بایستی با تدبیر و مطالعه دقت باشد و برای این که این دقت شکل بگیرد، نماینده ها اگر طرح می دهند و دولت اگر لایحه می دهد باید کار کارشناسی انجام شود.وی خاطرنشان کرد: در نهایت باید اساتید دانشگاه، متخصصین و کارشناسان با بررسی شرایط  کشور و قانون اساسی در هر زمینه ای به جمع بندی برسند و توصیه های خاص خود را به مجلس و دولت داشته باشند و مجلس بر اساس این توصیه های کارشناسی تصمیم گیری کند. بعد هم شورای نگهبان می داند و مصوبه مجلس. بنابراین نه تنها درباره لوایح مرتبط با FATF بلکه درباره هر یک از لوایح همانند آن ما باید با بررسی عالمانه نگاه کنیم.این کارشناس مسائل بین الملل یادآور شد: آنچه امروز روشن و شفاف شده این است نظام بین الملل می تواند از پیوستن و نپیوستن ما به کنوانسیون ها به نفع یا برعلیه ما استفاده کند لذا از هر نوع واکنش هیجانی و توده ای بایستی اجتناب کرد. فقط تصمیمات کارشناسی صورت بگیرد و برپایه آن تصمیمات کارشناسی به جمع بندی رسید.ذاکریان با تاکید بر این که فکر می کنم دولت و مجلس اینها را مورد توجه قرار داده اند و شورای نگهبان هم دقت لازم را به کار برده است، اظهار داشت: تجمع و حضور پوپولیستی و تحریک افکار عمومی کار صحیحی نیست و این کارها به نفع اسرائیل، آمریکا و عربستان خواهد بود.   وی همچنین در پاسخ به سوال دیگری مبنی بر اینکه اظهارات و موضع گیری های رییس جمهوری و وزیر امور خارجه کشورمان چه تاثیری در فرآیند تصمیم سازی آمریکا خواهد داشت، گفت: اگر فرآیند تصمیم سازی بخواهد مبتنی بر دیدگاه های کسانی مثل جان بولتون و ترامپ باشد وضعیت فاجعه آمیزی برای آمریکا و جامعه جهانی است.کاری که دکتر روحانی شروع کرد و مایه تقدیر بوده این است که این فرآیند را دچار اخلال کرد.این استاد دانشگاه خاطرنشان کرد: محور اصلی فرآیند تصمیم گیری ترامپ، بولتون و پمپئو که در سیاست خارجی آمریکا شکل گرفته و بر سیاست بین الملل تسلط دارد با نطق آقای روحانی در مجمع عمومی مورد تردید واقع شده است به خاطر این که ایشان در یک مجمع جهانی گفت و گوی جامع را مطرح کرد.ذاکریان ادامه داد: پیشنهاد گفت و گوی جامع جهانی کار جدید و پیشنهاد خوبی است که وزارت امور خارجه و ریاست جمهوری در مجمع عمومی سازمان ملل ارائه کردند و از این طریق مواضع ایران و مواضع رژیم ترامپ را در معرض ارزیابی سایر کشورهای عضو سازمان ملل و همچنین افکار عمومی جهانی قرار دادند.وی یادآور شد: این داوری قطعا با شیوه ای که رژیم ترامپ اتخاذ کرده به ضرر ترامپ و با شیوه ای که ایران در جامعه جهانی انتخاب کرده به نفع ایران خواهد بود همچنان که در این دو سال ریاست جمهوری ترامپ هم به نفع ایران بوده این منفعت از این به بعد هم تقویت می شود.تحلیلگر مسائل بین الملل به نقش و جایگاه اندیشکده ها در تدوین سیاست خارجی آمریکا و ضرورت تعامل با این اندیشکده ها اشاره کرد و گفت: اندیشکده های وابسته هر دو جناح در آمریکا، چه نومحافظه کار و چه دموکرات، مانند بنیاد هریتیج، کامنتری، مجله نشنال اینترست، شورای روابط خارجی آمریکا موسسه های مهمی هستند که بایستی در آنها رسوخ کرد و حرف زد.ذاکریان افزود: برخی در ایران فکر می کنند تعامل با این نهادها و اندیشکده ها جزو وظایف رییس جمهوری و وزیر امور خارجه ایران است در حالی که این کار جزو وظایف نماینده های مجلس، وزرا، معاونت بین الملل همه دستگاه های اجرایی کشور، معاونت بین الملل همه نهادهای انقلابی و قوه قضاییه هم هست و همه باید در تبیین موضع ایران در اندیشکده ها و پژوهشکده ها فعال شوند.وی اظهار داشت: این که فعالیت های موشکی ایران دفاعی است،یا حضور ما در عراق و سوریه برای حذف تروریسم و تضمین امنیت منطقه است باید از زبان سیاست گذاران ما به اندیشکده ها منتقل شود و این اندیشکده ها در میان سناتورها، در کنگره ، جامعه آمریکا این مواضع را در تصمیم سازی مورد لحاظ قرار دهند. ما از این زاویه ورود نکردیم و این یک کاستی است که باید مورد توجه قرار گیرد.این استاد دانشگاه در پاسخ به این سوال که آیا ابتکار سازوکار ویژه مالی 1+4 می تواند گرهی از مشکلات اقتصاد ایران باز کند، گفت: این ابتکار حتما موثر است و می تواند به بازکردن گره های موجود کمک کند و فضای بیشتری را برای ایران ایجاد کند اما اینکه انتظار داشته باشیم مشکلات اقتصاد ایران را حل کند این طور نیست. ما بایستی بپذیریم بازار مالی و پولی دنیا در اوفک و وزارت خزانه داری آمریکا تعریف می شود. وی اضافه کرد: با این حال اگر فضای بسته خزانه داری با در بسته ما مواجه شود یعنی این که اندکی تحمل کنیم و سختی ها و دشواری ها و ظلمی که بر ایران تحمیل می کنند را در یک سال بتوانیم پشت سر بگذاریم - کما اینکه بعد از آمدن ترامپ یک سال را پشت سر گذاشتیم – و آنها از طرف ما این در بسته را ببینند مجبور می شوند در سیاست هایشان تجدید نظر کنند.ذاکریان تصریح کرد: یکی از ابزارهایی که سبب تجدید نظر در سیاست های آمریکا می شود همین بیانیه ای است که 1+4 در نیویورک ارائه داد و سازوکار جدیدی تعریف کرد.این ابتکار قطعا در حوزه هایی مانند انرژی تاثیر می گذارد و اثرگذاری موانع آمریکایی ها را کمتر خواهد کرد. این تحلیلگر مسائل بین المللی درباره تلاش های اتحادیه اروپا برای استقلال سیاسی و اقتصادی از آمریکا و این که ایران چه جایگاهی در این زمینه دارد، اظهار داشت:چشم اندازی که اتحادیه اروپا تعریف می کند، این است که بازار واحد مالی و پول قدرتمند مستقل داشته باشند.اتفاقا برخی از نظریه پردازان روابط بین الملل معتقدند مقاومت ایران می تواند به استقلال سیاسی اروپا کمک کند.وی خاطرنشان کرد: در حال حاضر اروپا توانسته در نظام بین الملل استقلال سیاسی خود را اثبات کند و مقاومت اقتصادی ایران هم می تواند به استقلال اقتصادی و مالی اروپا کمک کند.با این حال برای اینکه این اتفاق بیفتد اروپا خودش هم باید نقش آفرینی کند.سیام**2021**1336            "}