{"onTitr":" میزگرد ایرنا/    ","titr":" مصوبه شورای انقلاب فرهنگی، راهکار مشکلات ورزش ناشنوایان","describe":" یزد- ایرنا- مصوبه 'سیاست‌ها، راهبردها، وظایف و ضوابط اجرایی ترویج فرهنگ حضور، توانمندی و افتخارآفرینی جانبازان و معلولان از طریق ورزش' در شورای عالی انقلاب فرهنگی به تصویب رسید و توسط رئیس‌ جمهوری و رئیس این شورا برای اجرا ابلاغ شد.", "text":"به گزارش ایرنا در این مصوبه به صورت دقیق وظایف تمام دستگاه های اجرایی برای کمک به توسعه و حمایت مادی و معنوی از ورزش جانبازان و معلولان که جمعی از آنها را ناشنوایان تشکیل می دهد تعریف شده که انجام آن می تواند در تحقق خواسته جامعه هدف موثر باشد.     به همین مناسبت، تعدادی از مسوولان و ورزشکاران قشر ناشنوا در میزگردی که به همین مناسبت در دفتر ایرنا یزد برگزار شد شرکت و راهکارهای خود را برای بهبود وضعیت موجود ارائه کردند.شرکت کنندگان در این میزگرد با اشاره به اهمیت توجه به ورزش ناشنوایان، مهمترین خواسته های خود را اجرایی شدن مصوبه شورایعالی انقلاب فرهنگی، همکاری دستگاه های اجرایی، فرهنگ سازی و برجسته کردن ورزش ناشنوایان در رسانه ها، حمایت حامیان مالی و اختصاص فضاهای اختصاصی ذکر کردند.***حل مشکلات ورزش ناشنوایان با اجرای مصوبه شورای عالی انقلاب فرهنگیرئیس هیات ورزش های ناشنوایان استان یزد گفت: در اجرایی شدن دقیق مصوبه شورای عالی انقلاب فرهنگی که به تازگی توسط رئیس جمهوری به استان ها ابلاغ شد اگر شاهد اجرا و همکاری دستگاه های مختلف بر اساس شرح وظایف باشیم قطعا مشکلات جامعه هدف، رفع و شکوفایی ورزش این بخش را به همراه خواهد داشت.علی اکبر حدادی افزود: ورزش ناشنوایان تا قبل از سال 1393 با بیماری های خاص در قالب یک هیات در استان فعالیت داشت اما از این سال به بعد شاهد مستقل شدن این هیات از بیماری های خاص بودیم.وی ادامه داد: قبل از سال 1393 ، رتبه و جایگاه ورزش ناشنوایان یزد در سطح 31 استان کشور در آخرین رده قرار داشت ولی در سال 1396 این جایگاه به رتبه ششم کشور ارتقا یافت و قطعا با ظرفیت های خوبی که وجود دارد به دنبال تعالی آن هستیم.این مسئول تصریح کرد: ناشنوایان در میان سایر بیماران خاص از وضعیت خاصی برخوردار هستند، به این معنا که نه توانایی سخن گفتن دارند و نه می توانند بشنوند بنابراین توجه به ورزش آنها بسیار مهم و همکاری همه را طلب می کند.حدادی یادآور شد: دستگاه های مختلف و بخش دولتی برای ارتقای ورزش ناشنوایان در استان کارهای خوبی انجام داده اند ولی به هیچ وجه کافی نیست و باید همکاری ها و حمایت ها افزایش یابد.رئیس هیات ورزش های ناشنوایان استان یزد گفت: هم اکنون حدود 500 ورزشکار زن و مردم ناشنوا در استان فعالیت دارند و استعدادیابی و گسترش ورزش برای جامعه هدف در همه مناطق و شهرستان ها با جدیت پیگیری و در دستور کار هیات است.حدادی خاطرنشان کرد: در رشته های مختلف، ناشنوایان یزدی در سطح کشور و مسابقات بین المللی دارای ظرفیت های خوبی هستند که اگر سرمایه گذاری درست و جدی صورت گیرد قطعا شاهد موفقیت های بهتر و بیشتر خواهیم بود.وی یادآورشد: اگر حمایت های مادی و معنوی در قبال ورزش ناشنوایان بیشتر شود و ورزشکاران در رسانه های گروهی دیده شوند قطعا موجب دلگرمی و ارتقای جایگاه این ورزش در کشور خواهیم بود.**ورزشکاران ناشنوا در رسانه ها دیده شونددبیر هیات ورزش های ناشنوایان استان یزد با اشاره به اینکه آمار ورزشکاران ناشنوای استان بیش از 500 نفر است گفت: همه ورزشکاران ناشنوا فعالیت دارند ولی 100 نفر از آنان برای حضور در مسابقات و برنامه ها فعال تر هستند.مهدی دهقان بنادکی ادامه داد: ظرفیت های خوبی در میان ورزشکاران ناشنوای استان وجود دارد که باید توسط رسانه های گروهی دیده شود تا شکوفا گردد زیرا موجب گسترش ورزش در این میان آنها و دلگرمی و ایجاد انگیزه در جامعه هدف است.این مسئول، نبود سالن های ورزشی اختصاصی، همراهی نکردن برخی از خانواده ها برای حضور ورزشکاران در مسابقات و همچنین همراهی نکردن بخش خصوصی و حامیان مالی برای گسترش مادی و معنوی ورزش ناشنوایان را از جمله مشکلات اصلی ذکر کرد.دهقان بنادکی همچنین، اجرایی شدن مصوبه شورایعالی انقلاب فرهنگی با پیگیری مسئولان استان را یک ضرورت و برای تعالی و حل اکثر مشکلات ورزش ناشنوایان بسیار موثر و لازم دانست.وی از مسئولان خواست با توجه به وضعیت خاص ورزشکاران ناشنوا، توجه وِیژه به این قشر داشته باشند تا موجب سلامتی و نشاط جامعه هدف شود و همانند سایر اقشار به ورزش بپردازند و برای یزد در سطح کشور افتخار کسب کنند.** لزوم اجرای مصوبه شورایعالی انقلاب فرهنگی معاون امور توسعه ورزش اداره کل ورزش و جوانان استان یزد هم گفت: به تازگی مصوبه ای توسط شورایعالی انقلاب فرهنگی که به امضای رئیس جمهوری رسیده که به استان ها ابلاغ شده و به همین دلیل در یزد پیگیر برگزاری جلسه با مسئولان مرتبط و رسیدگی یه وضعیت ورزش این قشر هستیم.سید احمد هاشمی افزود: یک قطعه زمین به وسعت 6 هزار و 500 متر برای ساخت یک مجموعه کامل مستقل برای ورزش ناشنوایان اختصاص یافته که ساخت آن با حمایت دولت و بخصوص بخش خصوصی و خیران، مورد انتظار است.وی تصریح کرد: یک کارمند تمام وقت برای پیگیری مسائل و مشکلات ورزش ناشنوایان یزد توسط این اداره کل اختصاص یافته که در خدمت هیات است و زیرنظر مسئولان آن در طول سال به انجام وظیفه مشغول است.این مسئول اظهار داشت: در ورزش ناشنوایان یزد ظرفیت ها و توانایی های خوبی وجود دارد که به هیات استان پیشنهاد شده تا اگر آمادگی داشته باشند المپیاد مخصوص ورزشکاران این جامعه در استان برگزار شود.هاشمی گفت: کمک به ورزش در برنامه ششم توسعه کشور به صورت شفاف و جدی دیده شده که مسئولان هیات ورزش ناشنوایان می توانند پیگیری کنند و این اداره کل همکاری لازم برای اجرایی شدن آن را با همکاری سایر دستگاه ها دارد.** ضرورت حمایت مادی و معنوی از ورزشکاران ناشنوا عضو تیم ملی و آقای گل مسابقات فوتسال آسیا گفت: ظرفیت های خوبی در تمام رشته ها در میان ورزشکاران زن و مردم ناشنوا در یزد وجود دارد که باید مسئولان و بخش خصوصی آنها را در انجام برنامه ها و حضور در تمرینات و مسابقات یاری دهند.مصطفی حیدری افزود: حضور در مسابقات و همچنین رفت و آمدها هزینه بر است و ناشنوایان به تنهایی نمی توانند از عهده آن برآیند.وی تصریح کرد: برگزار مسابقات متعدد، دوره های آموزشی، اجرایی شدن مصوبه اخیر شورایعالی انقلاب فرهنگی ، اختصاص سالن های مجزا و ورود بخش صنعت برای حمایت مادی ورزشکاران هم ضروری است.**ناشنوایان یزدی ظرفیت های خوبی در ورزش دارندعضو تیم ملی تکواندو و صاحب مقام دوم مسابقات آسیایی سال 1391 گفت: ناشنوایان یزدی در اکثر رشته ها توانایی و  ظرفیت های خوبی در استان دارند که اگر بخشی از هزینه ها برای ایاب و ذهاب و اعزام به مسابقات کشوری تامین شود شاهد شکوفایی و ارتقای بیشتر ورزش این جامعه خواهیم بود.فاطمه منتظری افزود: مسئولان و مردم نباید هیچگاه ورزشکاران ناشنوا را با سایر ورزشکارا مقایسه کنند و در عمل با برنامه ریزی در تامین هزینه ها و فرهنگ سازی توسط رسانه ها اقدام کنند.وی تصریح کرد: برگزاری مسابقات متعدد، المپیاد ورزش ناشنوایان و همچنین اختصاص سالن های مناسب در یزد و تمام شهرستان ها برای گسترش ورزش این افراد نقش مهمی در گسترش و تعالی آنها دارد.به گفته وی باید ورزشکاران  ناشنوا در رسانه های گروهی دیده شوند و همچنین خانواده های این افراد در همراهی ورزشکازان برای حضور در مسابقات ملی و بین المللی همراهی داشته باشند.*** معاون امور توانبخشی سازمان بهزیستی یزد تعداد معلولان استان را 49 هزار نفر بیان کرد و گفت: هفت هزار نفر از این تعداد معادل 14 درصد را معلولان ناشنوا و کم شنوا تشکیل می دهند.محمد حسین غنیمت افزود: از مجموع معلولان ناشنوا و کم شنوا سه هزار و 500 نفر دارای پرونده و از خدمات این سازمان بطور مستقیم بهره مند می شوند.ایرنا به عنوان تنها خبرگزاری رسمی ایران همواره بر پایه رسالتی که بر عهده دارد نسبت به برگزاری میزگردهای مختلفی با هدف ارتقای فرهنگی، اجتماعی، اقتصادی، ورزشی و سیاسی جامعه اقدام می کند.خبرگزاری جمهوری اسلامی در سال 1313 خورشیدی با نام «آژانس خبری پارس» به عنوان ششمین خبرگزاری جهانی تاسیس شد و در بیش از هشت دهه فعالیت، علاوه بر جریان سازی خبری یکی از منابع مهم خبری رسانه های داخلی و خارجی است.هم اکنون فراورده های ایرنا به زبان های فارسی، انگلیسی، عربی، ترکی، اسپانیولی ، روسی، اردو ، آلمانی و فرانسوی تولید و در اختیار مخاطبان گذاشته می شود.7536/ 6197            "}