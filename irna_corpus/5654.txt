{"onTitr":"","titr":" خدمات دامپزشکی با سلامت و امنیت غذایی جامعه پیوند دارد","describe":" قزوین – ایرنا - معاون سیاسی،امنیتی و اجتماعی استاندار قزوین گفت:خدمات دامپزشکی با سلامت و امنیت غذایی پیوند دارد و باید زمینه بهره گیری بیشتر از متخصصان این بخش را در جامعه فراهم کرد.", "text":"به گزارش ایرنا به نقل از روابط عمومی استانداری ، علیرضا آشناگر روز یکشنبه در مراسم روز ملی دامپزشکی افزود: جامعه به فعالیت دامپزشکان نگاهی فنی و تخصصی دارد که بر مبنای رصد، کنترل و مراقبت از سلامت دام توسط مجموعه ای از افراد متخصص شکل گرفته است.آشناگر با بیان اینکه دامپزشکی شغلی سخت و طاقت فرسا است، گفت: هم روستاییان جامعه که قشر مولد کشور هستند و هم صنعتگران فعال در زمینه دام قدردان زحمات این قشر هستند.وی ادامه داد: شغل دامپزشکی از لحاظ ارتباط با سلامت و امنیت غذایی جامعه بسیار مهم و خطیر است و من به عنوان مسئول کارگروه امنیت و سلامت غذایی استان بر اهمیت و نقش دامپزشکان در این رابطه واقف هستم.معاون سیاسی و اجتماعی استاندار قزوین افزود: 116 مورد از 156 بیماری نوظهور دنیا مربوط به بیماری های مشترک انسان و دام است که این موضوع اهمیت کار این قشر را برای ارتقا سلامت جامعه نشان می دهد.وی با بیان اینکه گاهی در مسیر فعالیت های دامپزشکان مقاومت هایی نیز وجود دارد که جزئی از سختی این کار است افزود: به عنوان مثال اقدام برای معدوم سازی یک دام آلوده که ممکن است تمام سرمایه یک خانواده باشد مقاومت هایی را در پی خواهد داشت که باید برای سلامت و امنیت جامعه به آن اقدام کرد.معاون استاندار با اشاره به ذبح دام در ایام محرم گفت: در این ایام تیم های دامپزشکی استان با اقدام مناسب وارد عمل شدند و در نتیجه هزار و 500 راس گاو و گوسفند به صورت بهداشتی در مراکز کشتارگاهی ذبح شد. این مقام مسئول تاکید کرد: مسئولان اداره کل دامپزشکی از ظرفیت خیران،سمن ها و قشر تحصیل کرده استفاده کنند و فعالیت های این عرصه را از انحصار خارج کرده و بخش زیادی از کارها را به این اقشار و نهادهای مردمی غیردولتی واگذار کنند.6101            "}