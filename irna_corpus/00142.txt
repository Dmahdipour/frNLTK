{"onTitr":"","titr":" برخی دانشکده های خراسان جنوبی با کمبود دانشجو مواجه است","describe":" بیرجند - ایرنا - رئیس دانشگاه بیرجند گفت: در حال حاضر دانشکده های برخی شهرستان های استان با کمبود دانشجو مواجه است یا ساختمان آنها خاک می خورد که این منطقی نیست.", "text":"به گزارش ایرنا احمد خامسان جمعه شب در نشست روسای دانشگاه های خراسان جنوبی با وزیر علوم، تحقیقات و فناوری و هیات همراه اظهار داشت: دانشگاه های استان نیازمند توجه ویژه وزارتخانه متبوع هستند که در موضوع ساماندهی آموزش عالی باید دیده شوند. وی بیان کرد: بزرگان این منطقه از حدود 200 سال قبل وقتی برای توسعه منطقه فکر کرده اند، راه حل مشخصی در دستور کار خود قرار دادند که آن فرهنگ و آموزش بوده است. وی به قدمت تاریخی مدرسه شوکتیه بیرجند اشاره کرد و گفت: صادرات منطقه خراسان جنوبی از قدیم معلم و تکیه بر معلمان بوده است که از نیم قرن پیش بزرگان این مرز و بوم برای نگهداشت جمعیت به آموزش تکیه کرده اند. رئیس دانشگاه بیرجند با اشاره به اینکه این دانشگاه 41 سال قبل راه اندازی شد گفت: آموزش عالی در استان فقط به معنای تامین کادر کشور نیست بلکه عاملی برای نگهداشت جمعیت و امنیت پایدار است و تضعیف این سازمان آموزش عالی به معنای تضعیف تمام استان خواهد بود لذا امید است توجه ویژه ای به دانشگاه های استان و ساماندهی آموزش عالی با همین نگاه شود. وی بیان کرد: سیاست های کلی آموزش عالی کشور برخی اوقات نوعی تبعیض در دل خود دارد و این تبعیض ها بالاترین خسارت را به موسسات آموزشی و دانشگاه های کوچک می زند. خامسان گفت: هیچوقت دانشجویی پردیس دانشگاه تهران را رها نمی کند تا وارد دانشگاه بیرجند شود لذا اگر قرار است آموزش عالی ماموریت گرا باشد باید دانشگاه های بزرگ هم ماموریت گرا باشند. وی اظهار داشت: واقعیت این است که باز گذاشتن دست دانشگاه های بزرگ و رده یک کشور به نوعی منجر به افت کیفی دانشجو در دانشگاه های کوچکتر می شود. وی گفت: همکاران موسسات آموزش عالی به دلیل تورم های شدید کشور تحت فشار هستند اما اگر بتوانیم مشکل کاهش شدید دانشجویی را کاهش دهیم سبب پایداری امنیت در شرق کشور خواهیم شد. رئیس دانشگاه بیرجند تاکید کرد: برای تکمیل ظرفیت دانشگاه ها حداقل نباید اجازه داده شود افرادی که در این دانشگاه ها قبول شده اند وارد دانشگاه های بزرگ کشور شوند لذا ماموریت گرا بودن دانشگاه های بزرگ کشور مورد درخواست ماست. وی خواستار تغییر سیاست پذیرش دانشجو در مناطقی مانند خراسان جنوبی شد و افزود: از طرفی فشار زیادی از طرف وزارتخانه برای کیفیت دانشجو به ما وارد است در حالیکه دست دانشگاه های آزاد و غیرانتفاعی باز گذاشته شده است. وی با تاکید بر اینکه در تحصیلات تکمیلی افت زیادی داریم یادآور شد: دانشجوها به سمت دانشگاه های بزرگ می روند و تنها سرریز آنها به سمت دانشگاه های ماست. خامسان با بیان اینکه از فرسودگی آزمایشگاه های دانشگاه های استان رنج می بریم گفت: امروز با نوسان قیمت ارز و تورم بالا تامین و به روزرسانی تجهیرات آزمایشگاهی در توان ما نیست. وی به مجلات علمی دانشگاهی اشاره کرد و گفت: در حال حاضر دانشگاه علوم پزشکی با سیاست انبساطی بازار علم را به دست گرفته و در بسیاری حوزه ها گوی سبقت علم را ربوده است. خامسان با اشاره به اجرای طرح توازن در دانشگاه ها بیان کرد: در راستای این طرح سه درصد از بودجه دانشگاه های استان کم می شود در حالیکه نباید از دانشگاه های مناطق محروم کم شود. وی گفت: اگر طرح توازن از دانشگاه بیرجند کم نشود نیازی به کمک استانداری نداریم این در حالی است که این رقم از دانشگاه کم شده از طرفی باید رایزنی های زیادی کنیم تا بودجه دریافت کنیم. رئیس دانشگاه بیرجند عنوان کرد: دانشگاه بیرجند با سابقه 41 سال فعالیت دارای 84 نیروی بازنشسته است که از امروز تا سال 1400 تعداد 119 نیروی کارشناس خبره بازنشسته خواهند شد. وی نیروی انسانی را یکی از مشکلات مهم دانشگاه بیرجند برشمرد و ادامه داد: باید حتما برای تامین نیروی انسانی دانشگاه چاره اندیشی شود چراکه این دانشگاه را در سال 1400 نمی توان با 100 نیرو اداره کرد. خامسان یکی دیگر از مشکلات دانشگاه را کمبود بودجه دانست و افزود: در مقایسه ای که در ارتباط با رشد بودجه امسال این دانشگاه با دانشگاه های هم تراز داشتیم و دانشگاه های هم تراز بین 114 تا 130 میلیارد تومان اعتبار داشته اند اما این دانشگاه 105 میلیارد تومان است که نسبت به عدم رشد بودجه دانشگاه معترضیم. وی به راه اندازی میز افغانستان شناسی در وزارت علوم اشاره کرد و گفت: اگر قرار است در وزارت علوم میز افغانستان راه اندازی شود با توجه به هم مرز بودن خراسان جنوبی با این کشور باید به دانشگاه بیرجند تعلق گیرد. رئیس دانشگاه بیرجند یکی دیگر از مشکلات این دانشگاه را کمبود سرویس ایاب و ذهاب دانشجویان عنوان کرد و گفت: اگر استان نمی تواند شهرداری را در این زمیه توجیه کند باید به دانشگاه کمک شود. وی ادامه داد: سالی یک یا دو حادثه سخت برای دانشجویان اتفاق می افتد و اگر در کوتاه مدت کمک استان و در درازمدت کمک وزارت علوم نباشد با مشکلات زیادی در بیرجند مواجه خواهیم شد. خامسان افزود: شاید در دو دهه گذشته هیچ مقام عالی وزارت علوم به خراسان جنوبی سفر نکرده است و فقط 2 وزیر 10 سال قبل به دلیل سفر رئیس جمهروی وقت به استان سفر کرده اند که امید می رود این سفر دکتر غلامی پرخیر و برکت باشد. وزیر علوم، تحقیقات و فناوری عصر امروز (جمعه) وارد مرکز خراسان جنوبی شد و چهار طرح عمرانی را در دانشگاه بیرجند افتتاح کرد. وی فردا در اجلاسیه شهدای دانشجو و اساتید خراسان جنوبی شرکت می کند. 7557*3028            "}