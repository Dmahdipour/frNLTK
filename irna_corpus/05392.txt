{"onTitr":" رییس نهاد نمایندگی ولی فقیه در دانشگاه ها:    ","titr":" زیارت اربعین فرصت بیمه کننده جریان انقلابی در دانشگاه ها است","describe":" تهران- ایرنا- رییس نهاد نمایندگی ولی فقیه در دانشگاه ها گفت: زیارت اربعین یکی از فرصت‌های بیمه کننده جریان دینی و انقلابی و نظام اسلامی در فضای دانشگاهی است.", "text":"به گزارش ایرنا از نهاد نمایندگی مقام معظم رهبری در دانشگاه‌ها، حجت‌الاسلام مصطفی رستمی روز یکشنبه در دیدار با رؤسای دفاتر استانی، معاونین و مدیران ستادی نهاد رهبری در دانشگاه‌های کشور بر اهمیت موضوع اربعین شهادت حضرت اباعبدالله الحسین(ع) تاکید کرد و اظهار داشت: فرصت اربعین، یک فرصت بزرگ برای انقلابیون دنیا و برای گرامی داشت بزرگ مبارز تاریخ درمقابل ظلم و ستم است. وی با بیان اینکه فضای اربعین، فضای احیای مبارزه با ستم و آزادی ‌خواهی و نگاه به حکومت آینده جهانی است، افزود: اربعین یک مراسم و گردهمایی عظیم است. امسال با تلاطم‌های ارزی و اقتصادی، افزایش حضور در اربعین به یک مساله جدی تبدیل شده که استکبار جهانی، آمریکا و عربستان سعودی هم به دنبال همین ایجاد اشکال هستند.رئیس نهاد نمایندگی مقام معظم رهبری در دانشگاه‌ها با اشاره به اینکه به بحث اربعین باید در دو بُعد توجه کرد، اظهار داشت: بُعد اول اصل تسهیل تشرف دانشجویان و زائرین است. در این حوزه خیرین و دستگاه‌های مسئول وارد شده‌اند و اقدامات خوبی هم از سوی وزارت علوم و دانشگاه‌ها مانند موجه بودن غیبت دانشجویانی که به اربعین تشرف پیدا می ‌کنند یا برگزاری کلاس‌های جبرانی برای زائرین است.وی افزود: در زمینه حمایت از حضور حداکثری دانشجویان نیز اقداماتی از قبیل ارائه وام برای دانشجویان زائر، استفاده از سرویس دانشگاه برای حمل و نقل دانشجویان تا مرز، برای سفر معنوی راحت تر تدارک دیده شده است.رستمی همچنین به تبیین دومین بُعد نگاه به اربعین پرداخت و گفت: بُعد دوم جریان ‌سازی و فضاسازی از تشرف دانشجویان است یعنی آنکه هر دانشجو صرف ‌نظر از اینکه که مشرف می ‌شود و یا نمی ‌شود، این شور، شوق و تب وتاب به وجود آید که این فصل، فصل اربعینی‌ها است.رئیس نهاد نمایندگی مقام معظم رهبری در دانشگاه‌ها ادامه داد: زیارت اربعین یکی از فرصت‌های بیمه کننده جریان دینی و انقلابی و نظام اسلامی در فضای دانشگاهی است.وی همچنین با اشاره به جمله‌ای از رهبر معظم انقلاب، گفت: حضرت آقا فرمودند «هر جا هستید آنجا را نقطه اصلی مبارزه بدانید» و ما در محیط دانشگاه باید تمام تلاش و توان خود را بکار گیریم تا بتوانیم گره از مشکلات جامعه باز کنیم.حجت‌الاسلام والمسلمین رستمی در بخش دیگری از سخنان خود تصریح کرد: دفاتر استانی و شورای استان‌ها نباید صرفا محلی برای چانه‌ زنی بودجه و جذب و توزیع سرباز و... باشد؛ اگرچه ممکن است جزء وظایف آنها بوده ولی جزء شئونات آنها نیست و شان شورای استان‌ها بالاتر است. ما باید فضای شورای استانی را قرارگاه فرهنگی نهاد ولی فقیه در هر استان کنیم.وی گفت: آنچه که وظیفه ما در نهاد ولی فقیه است، سنگینی بوده و ایجاب می‌ کند با همت مضاعفی به آن توجه کنیم.حجت الاسلام رستمی افزود: مطالبه رهبر معظم انقلاب از نهاد، دستیابی به تراز بالاتر و توفیقات بیشتر در دانشگاه‌ها است. این وظیفه و رسالت ایجاب می‌کند که تلاش و همتی بالاتر صورت پذیرد.رئیس نهاد نمایندگی مقام معظم رهبری در دانشگاه‌ها ادامه داد: اطمینان و باور داریم، بالاتر رفتن تراز نهاد ولی فقیه امری شدنی است، اما حتما باید همت و جدیت بیش از پیش شود. این تکلیف متوجه همه ما است و باید به این سمت حرکت کنیم.رستمی افزود: در فضای این تکلیف جدید، طرحی که نقاط قوت و ضعف ما را به ما نشان می‌دهد، طرح «دفاتر راهبر» بوده که طرحی ارزشمند است. ما هنوز به ظرفیت کامل دفاتر راهبر نرسیده‌ایم. این موضوع باید با جدیت پیگیری شود. وی با بیان اینکه جلسات نهاد ولی فقیه، جلساتی است که مطالبات جدی در آن مطرح می ‌شود، ادامه داد: طبیعتا شما در فضای قرارگاهی نیاز به اتاق‌های اندیشه‌ ورزی دارید که بخشی از آن را دانشجویان، اساتید انقلابی، بدنه مدیران دانشگاه و همچنین حضور خود شما در فضاهای مرتبط دانشگاهی می‌تواند تشکیل دهد.وی خاطرنشان کرد: یکی از مشکلات و گرفتاری‌های مسئولین نهاد این است که اشتغال آنها به جلسات فراوانی که به ‌واسطه مسئولیتشان آنها را به خود مشغول می‌کند، آفتی برای آنها ایجاد کرده که همان کاهش ارتباط مسئولان نهاد با بدنه دانشجویان و اساتید دانشگاه و کارمندان است. حجت الاسلام رستمی اظهار داشت: اشتغال به این جلسات ضروری است ولی نباید باعث ایجاد فاصله بین مسئولان نهاد با بدنه دانشگاهی شود، چراکه وظیفه اصلی همین ارتباط چهره به چهره با دانشجو، استاد، کارمند، تشکل‌ها و... در محیط دانشگاه است.**9103**9129            "}