{"onTitr":"","titr":" شطرنج باز خوزستانی نشان طلا و نقره جاکارتا را به گردن آویخت","describe":" اهواز - ایرنا - رییس هیات ورزشی جانبازان و معلولان خوزستان گفت: ورزشکار خوزستانی در رقابت های شطرنج بازی های پارآسیایی جاکارتا به 2 نشان طلا و نقره دست یافت.", "text":"مهرداد شیروانی روز جمعه در گفت و گو با خبرنگار ایرنا اظهار داشت: فاطمه برقول شطرنج باز خوزستانی که به همرا تیم شطرنج b2 و b3 کم بینایان و نابینایان بانوان ایران در این رقابت ها حضور داشت به عنوان قهرمانی بازی های پاراآسیایی جاکارتا رسید. وی با بیان این که فاطمه برقول به همراه دو شطرنج باز دیگر ایران در بخش سرعت موفق شد با 9.5 امتیاز به مقام قهرمانی برسد افزود: برقول همچنین در بخش انفرادی با 5 امتیاز و به خاطر پوئن شکنی کمتر به مدال نقره رسید. رییس هیات جانبازان و معلولان خوزستان افزود: در ادامه رقابت های دو و میدانی بازی های پارآسیایی، شهلا حدیدی امروز در ماده پرتاب وزنه به مصاف حریفان خود رفت و به مدال برنز رقابت ها رسید. وی افزود: در ادامه بازی های پارآسیایی در رشته دو و میدانی، جواد حردانی دیگر ورزشکار استان در ماده پرتاب نیزه به نشان برنز دست پیدا کرد. همچنین امان الله پاپی شب گذشته در رشته دو و میدانی ماده پرتاب نیزه کلاس F56/57 با پرتاب 48.60 موفق به کسب مدال نقره شد. شیروانی با بیان این که عملکرد ورزشکاران استان تاکنون بسیار خوب بوده و همانگونه که انتظار می رفت بیش از 90 درصد بچه ها مدال کسب کردند افزود: تا این لحظه از رقابت های پارآسیایی جاکارتا کاروان ورزشی خوزستان 6 مدال طلا، چهار نقره و پنج برنز کسب کرده است. به گزارش ایرنا سومین دوره بازی های پاراآسیایی 2018 در روزهای 14 تا 21 مهر با حضور 2 هزار 880 ورزشکار از 41 کشور در 18 رشته ورزشی به میزبانی جاکارتا برگزار می شود. 9879/6002            "}