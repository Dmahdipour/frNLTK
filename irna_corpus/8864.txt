{"onTitr":"","titr":" رزمایش اقتدار عاشورایی بسیج در اراک برگزار شد","describe":" اراک - ایرنا - رزمایش اقتدار عاشورایی بسیج سپاهیان حضرت محمد رسول الله سپاه روح الله استان مرکزی همزمان با نقاط مختلف کشور در مصلی بیت المقدس اراک برگزار شد.", "text":"به گزارش ایرنا، هزاران نفر از بسیجیان سپاه روح الله استان مرکزی از نواحی و اقشار بسیج نقاط مختلف این استان در این رزمایش شرکت داشتند. نماینده ولی فقیه در استان مرکزی در حاشیه این رزمایش در گفت و گو با ایرنا، گفت: تشکیل بسیج به فرمان امام خمینی(ره) از برکات انقلاب اسلامی است که به ‌عنوان نماد بصیرت ملی همواره در مقاطع حساس و سخت با پشتیبانی مردمی، توطئه‌های دشمنان را خنثی کرده و در عرصه‌های مختلف، گام‌های اثرگذاری در صیانت از کیان ایران اسلامی برداشته است. آیت الله «قربانعلی دری نجف آبادی» افزود: بسیج در عرصه های گوناگون همانند حماسه هشت سال دفاع مقدس، سازندگی و دیگر رویدادهای مهم کشور با هدف حفظ آرمان های والای انقلاب اسلامی، حضوری فعال داشته و اکنون نیز با تدوین برنامه های مختلف در راستای منویات رهبر معظم انقلاب نقش مهمی در آبادانی و اقتدار ایران اسلامی ایفا می کند. وی اظهار داشت: بسیجیان غیور با تمسک به ولایت فقیه و به پشتوانه بصیرت و دشمن شناسی  در شرایط و مقاطع مختلف تاریخی برای دفاع از ارزش های نظام اسلامی، آرمان های امام راحل و منویات رهبر معظم انقلاب به تکلیف خود عمل کرده اند و همواره در کوشیده اند مصالح و منافع ملی و پیشرفت انقلاب اسلامی و توسعه کشور را پشتیبانی کنند. امام جمعه اراک فرمایش های رهبر معظم انقلاب را فصل الخطاب آحاد ملت دانست و گفت: اقشار مختلف مردم و مسئولان باید با تمام ظرفیت در راستای تحقق منویات معظم له حرکت کنند. وی افزود: کار و تلاش شبانه روزی و به کارگیری ظرفیت های تولیدی در راستای توسعه همه جانبه کشور از مهمترین خواسته رهبر معظم انقلاب از مردم و مسئولان است که همه باید به منظور تحقق این خواسته معظم له نقش آفرین باشند. نماینده ولی فقیه در استان مرکزی بیان کرد: ظرفیت های صنعتی، کشاورزی و خدماتی بسیاری در این استان وجود دارد که در صورت بهره گیری علمی و اصولی از این ظرفیت های بالقوه می توان در تقویت اقتصاد کشور تاثیرگذار بود. فرمانده سپاه روح الله استان مرکزی نیز در این آیین گفت: رزمایش سراسری اقتدار عاشورایی به طور همزمان و در بیش از 500 شهر ایران اسلامی برگزار شد. سردار «محسن کریمی» افزود: رزمایش محمدرسول الله(ص) از اوایل شهریورماه امسال به طور همزمان در کشور آغاز شد که بیش از یکهزار گردان عاشورا در این رزمایش شرکت داشتند. وی اظهار داشت: رزمایش اقتدار عاشورایی بسیج از برنامه های رزمایش کلی محمدرسوالله(ص) بود که بر اساس برنامه ریزی های از پیش تعیین شده قرار شد که سخنران اصلی این برنامه رهبر معظم انقلاب باشند که همزمان بر حضور معظم له در ورزشگاه آزادی و سخنرانی برای 100 هزار بسیجی، سخنان ایشان برای بسیجیان شهرستان های مختلف نیز پخش شود. سپاه روح الله استان مرکزی در اراک مرکز این استان مستقر و هر یک از شهرستان های 12 گانه استان نیز از یک ناحیه بسیج برخوردار هستند. 3017/6013/            "}