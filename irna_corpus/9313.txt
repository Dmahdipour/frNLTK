{"onTitr":"","titr":" ناتو خواستار پاسخگویی روسیه به مساله موشکی شد","describe":" تهران - ایرنا - «ینس استولتنبرگ» دبیرکل سازمان پیمان آتلانتیک شمالی (ناتو) روز چهارشنبه از روسیه خواست پایبندی خود به پیمان منعقد شده در زمان جنگ سرد درباره کاهش سلاح هسته ای را ثابت کند.", "text":"به گزارش چهارشنبه شب ایرنا به نقل از خبرگزاری فرانسه  واشنگتن از حدود دو سال پیش معترض است که یک سیستم موشکی روسیه، ناقض این پیمان موسوم به پیمان موشک های میان برد هسته ای مصوب سال 1987 است.قرار است وزیران دفاع ناتو در جریان نشست دو روزه خود در بروکسل، این مساله را به بحث گذارند. در همین حال، دبیرکل ناتو گفت که این پیمان که در سال 1987 به امضای «رونالد ریگان» رئیس جمهوری وقت آمریکا و «میخائیل گورباچف» رهبر شوروی سابق رسید، سنگ بنای امنیت اروپا تلقی می شود.وی افزود: ما به شدت نگرانیم و برای در خواستمان از روسیه برای عمل به این پیمان به نحوی شفاف و قابل اثبات، جدیت داریم. دبیرکل ناتو با یادآوری اینکه مسکو از دیرباز، وجود خارجی موشک ها را رد کرده بود، گفت: اکنون آنها وجود موشک ها را پذیرفته اند و از اینرو از مسکو خواسته ایم به پرسش های ما پاسخ دهد. تا زمانی که روسیه به پرسش های ما پاسخ ندهد، این مساله نقض پیمان موشک های میان برد هسته ای محسوب می شود. رهبران ناتو از بابت سیستم موشکی 9M729 روسیه ابراز نگرانی کرده و از مسکو خواسته اند برای تضمین آینده پیمان موشک های میان برد هسته ای، وارد مذاکره شود. این پیمان، نسل موشک هایی با برد 500 تا 5500 کیلومتر را برچید و به مسابقه نیمه تسلیحاتی دهه 1980 میلادی که در نتیجه استقرار موشک های هسته ای «اس اس - 20» شوروی سابق برای هدف قرار دادن پایتخت های اروپای غربی به راه افتاد، پایان داد. مسکو بارها اعلام کرده که ناقض این پیمان نیست، اما این مساله تاثیر اندکی بر نگرش پایتخت های غربی داشته است. «جیمز متیس» وزیر دفاع آمریکا چندی پیش اعلام کرد که پنتاگون روی تسلیحات هسته ای جدیدی کار می کند تا به تحرکات روسیه با هدف وا داشتن مسکو به بازگشت به تعهداتش به پیمان موشک های میان برد هسته ای پاسخ دهد.«کی بیلی هاچیسون» سفیر آمریکا در ناتو نیز روز سه شنبه گفت که روسیه باید تولید پنهانی سیستم موشکی کروز را متوقف کند، در غیر اینصورت واشنگتن درصدد نابودی این سیستم قبل از عملیاتی شدن آن بر می آید.وی با یادآوری اینکه واشنگتن همچنان به راهکار دیپلماتیک متعهد است، یادآور شد که در صورت ادامه تولید این سیستم میان برد در روسیه، حمله ای نظامی را مورد توجه قرار می دهد. آمریکا معتقد است که روسیه با زیر پا گذاشتن پیمان جنگ سرد، در حال تولید سیستمی موشکی است که امکان حمله هسته ای مسکو به اروپا را فراهم می کند.وزارت امور خارجه روسیه پیشتر اعلام کرده بود که آماده مذاکره با آمریکا برای حفظ این پیمان است و در صورت متعهد بودن واشنگتن به این معاهده، به آن عمل خواهد کرد. اتهام های وارده به روسیه از سوی آمریکا ممکن است روابط بین مسکو و غرب را که در سطح پایینی از زمان الحاق شبه جزیره کریمه اوکراین به روسیه در سال 2014 قرار دارد، تیره تر کند. کارزار هوایی روسیه در سوریه و اتهام های مطرح شده علیه مسکو مبنی بر مداخله در انتخابات های غرب نیز به تنش بین مسکو و غرب دامن زده است. شبد**اروپام**9109**1010            "}