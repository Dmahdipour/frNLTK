{"onTitr":" نیمه نخست امسال    ","titr":" واردات برنج و موز به طور میانگین 23 درصد کاهش یافت","describe":" تهران- ایرنا- بررسی تازه ترین آمار تجارت خارجی گمرک نشان می دهد که در نیمه نخست امسال از نظر وزنی واردات برنج 14.12 درصد و موز 33.32 درصد کاهش و در مقابل گوشی تلفن همراه 23.20 درصد و گوشت 4.97 درصد افزایش یافت.", "text":"به گزارش ایرنا، گمرک پایان هر ماه جداولی از ترانزیت خارجی و 15 قلم کالای عمده وارداتی و صادراتی خود ارائه می دهد؛ قطعات منفصله تولید خودرو، برنج، گوشی تلفن همراه، موز، گوشت و روغن دانه آفتابگردان جزو کالاهای عمده وارداتی هستد. ** قطعات منفصله صدرنشین کالاهای وارداتی برابر جداول گمرک در نیمه نخست امسال 978 میلیون و 439 هزار دلار قطعات منفصله تولید خودرو وارد کشور شده بنابراین صدرنشین واردات در بازه زمانی موردنظر است. همچنین واردات قطعات منفصله در 6 ماه نخست امسال در مقایسه با مدت مشابه سال گذشته 77.89 درصد رشد داشت. ** ارزش واردات تلفن همراه 53 درصد افزایش یافت یک سال از اجرای طرح کددار کردن گوشی تلفن همراه (رجیستری) با هدف ساماندهی رود گوشی ها به کشور و مبارزه با قاچاق آن می گذرد و هم اکنون تمام نشان های تجاری مشمول این طرح هستند. بررسی آمار 6 ماهه نیمه نخست امسال نشان می دهد که به میزان 242 میلیون و 692 هزار و 486 دلار گوشی تلفن همراه وارد کشور شده که نسبت به مدت مشابه پارسال 53.54 درصد افزایش دارد. واردات گوشی تلفن هراه از لحاظ وزنی در نیمه نخست امسال در مقایسه با مدت مشابه سال گذشته 23.20 درصد رشد داشت. ** بیش از 233 هزار تن موز وارد کشور شد موز از جمله میوه های وارداتی است که با نرخ ارز آزاد وارد کشور می شود البته در ماه های اردیبهشت و خرداد موز با نرخ ارز دولتی وارد کشور شد اما پس از آن از فهرست کالای ضروری حذف شد و دیگر ارز یارانه ای به آن تخصیص نمی یابد.در نیمه نخست امسال 233 هزار و 722 تن موز وارد کشور شد که در مقایسه با مدت مشابه پارسال از نظر وزنی 33.32 درصد کاهش داشت. البته برخی کارشناسان دلیل افزایش قیمت موز (که در بازار بین 8 تا 10 هزار و 500 تومان است) را نوسان نرخ ارز، تعلل برخی واردکنندگان در انجام واردات و حضور دلالان در این بخش می دانند. در بازه زمانی یاد شده 217 میلیون و 871 هزار و 72 دلار ارز برای واردات موز از کشور خارج شده که نسبت به 6 ماه نخست پارسال 19.30 درصد کاهش داشت.** 935 هزار تن برنج وارد کشور شد مصرف سالیانه برنج در کشور حدود 3.2 میلیون تن است که 1.7 تا 2 میلیون تن آن در داخل کشور کشت می شود؛ سهم واردات از بازار برنج سالیانه 1.2 تا 1.5 میلیون تن در سال بوده و هند، بزرگترین تامین کننده برنج مورد نیاز ایران است؛ پاکستان، تایلند و اروگوئه هم بخش دیگری از برنج وارداتی ایران را تامین می کنند.با توجه به اینکه ممنوعیت واردات برنج از فصل برداشت آن در کشور آغاز و تا پایان آذرماه ادامه دارد، بررسی جداول گمرک نشان می دهد که در نیمه نخست امسال واردات برنج از لحاظ وزنی 14.12 درصد و از لحاظ ارزشی 5.85 درصد کاهش یافت. دربازه زمانی مذکور 935 هزار و 647 تن برنج به ارزش 964 میلیون و 67 هزار و 904 دلار وارد کشور شد. ** واردات گوشت پنج درصد افزایش یافت برپایه بررسی جداول گمرک، گوشت منجمد گاوی جزو 15 قلم کالای عمده وارداتی در نیمه نخست امسال است که واردات آن نسبت به مدت مشابه سال گذشته از نظر وزنی 4.97 درصد و از لحاظ ارزشی 6 درصد رشد داشت. طی 6 ماه نخست امسال 51 هزار و 273 تن گوشت به ارزش 217 میلیون و 871 هزار دلار وارد کشور شده است. ** کاهش 38 درصدی واردات روغن دانه آفتابگردان روغن دانه آفتابگردان، روغن گلرنگ یا زعفران، خام علاوه بر مصرف خوراکی در صنعت نیز استفاده می شود رتبه چهاردهم را در کالاهای وارداتی طی 6 ماه نخست امسال به کشور دارد. در بازه زمانی مذکور 233 هزار و 919 تن از این روغن ها به ارزش 191 میلیون و 316 هزار و 391 دلار وارد کشور شد که اغلب در صنایع روغن کشی کاربرد دارد. برابر آمارهای گمرک واردات انواع این روغن ها از نظر وزنی 37.94 درصد و از نظر ارزشی نیز 40.41 درصد کاهش داشت. به گزارش ایرنا، در مجموع در نیمه نخست امسال 16 میلیون و 220 تن کالا به ارزش 22 میلیارد و 182 میلیون دلار وارد کشور شد که نسبت به مدت مشابه سال گذشته از لحاظ وزنی 9.3 درصد و از نظر ارزشی 11.93 درصد کاهش داشت. اقتصام**9132*2025            "}