{"onTitr":" فرمانده نیروی انتظامی:    ","titr":" 30 هزار پلیس امنیت زائران اربعین را برعهده خواهند داشت","describe":" قم - ایرنا - فرمانده نیروی انتظامی جمهوری اسلامی گفت:در ایام اربعین 30 هزار نیرو پلیس در سه مرز شلمچه، مهران و چذابه مستقر می شوند که امنیت زائران را برعهده خواهند داشت.", "text":"به گزارش ایرنا، سردار حسین اشتری روز یکشنبه در دیدار با آیت الله سید محمد علی علوی گرگانی از مراجع تقلید، افزود: نیروی انتظامی این توفیق را دارد که در نقاط مختلف کشور با روحیه جهادی به وظایف خود عمل کند و تامین امنیت رفت و آمد زائران اربعین یکی از مهمترین ماموریت های این نهاد است.وی بیان کرد: در ایام اربعین بیش از 2 میلیون تن از هموطنان برای حضور در عتبات به مرزهای کشور مراجعه می کنند که تامین امنیت این جمعیت درحوزه نظامی و ترافیکی بر عهده نیروی انتظامی است.سردار اشتری ادامه داد: نیروی انتظامی با پیروی از فرامین رهبر معظم انقلاب با تمام قدرت در صحنه حاضر است و ماموریت های خود را به نحو احسن انجام خواهد داد.این مقام نظامی در بخش دیگری از سخنان خود به ماموریت های نیروی انتظامی برای مبارزه با اخلال گران اقتصادی اشاره کرد و گفت: در این ایام که موضوع های اقتصادی نگران کننده بود، نیروی انتظامی برای تامین آرامش مردم به مساله ورود پیدا کرد و بسیاری از اخلالگران را دستگیر کرد و تحویل دستگاه قضایی داد.وی افزود: از جمله این اخلالگران، فرد متهم به کلاهبردار سکه ثامن بود که 10 هزار میلیارد تومان کلاهبرداری و به خارج از کشور فرار کرده بود، که با پیگیری پلیس امنیت ناجا شناسایی و برگردانده شد. فرمانده نیروی انتظامی جمهوری اسلامی همچنین ادامه داد: در استان قم نیز کارهای خوبی برای تامین امنیت و آرامش مردم انجام شده است که این روند با قدرت ادامه پیدا خواهد کرد.سردار حسین اشتری در سفر یک روزه به قم ضمن زیارت بارگاه ملکوتی حضرت معصومه (س) با شماری از مراجع تقلید دیدار و گفت و گو کرد.از سیزدهم تا نوزدهم مهرماه با شعار« پلیس مقتدر، امین مردم» به عنوان هفته نیروی انتظامی نامگذاری شده است.7405/ 6133/            "}