{"onTitr":"","titr":" خور و بیابانک ظرفیت مهمی برای توسعه بوم گردی است","describe":" اصفهان- ایرنا- مدیرکل میراث فرهنگی، صنایع دستی و گردشگری اصفهان با بیان این که خور و بیابانک قطب ایجاد اقامتگاه های بوم گردی کشور است، گفت: 49 واحد فعال اقامتگاه بوم گردی این منطقه به زودی به 75 واحد افزایش می یابد.", "text":"فریدون اللهیاری روز جمعه در گفت و گو با ایرنا افزود : بر اساس برنامه ریزی های صورت گرفته  39 واحد تاسیسات گردشگری جدید در این شهرستان راه اندازی می شود.وی اظهارداشت : از این تعداد، موافقت ایجاد 25 واحد اقامتگاه بوم گردی و 12 واحد مجتمع گردشگری و 2 باب سفره خانه سنتی و هتل صادر شده است.وی تصریح کرد : اکنون خور و بیابانک 54 واحد تاسیسات گردشگری فعال دارد که با راه اندازی واحدهای جدید این تعداد به 93واحد افزایش خواهد یافت. مدیرکل میراث فرهنگی، صنایع دستی و گردشگری اصفهان افزود : ایجاد اقامتگاه های بوم گردی علاوه بر اقتصاد پایدار و جلوگیری از مهاجرت در حفظ معماری بومی و اشاعه فرهنگ و باز آفرینی رسوم نقش بسزایی دارد.الهیاری خاطرنشان کرد : روستاهای خور و بیابانک ظرفیت های بکر تاریخی و طبیعی زیادی دارد و هر سال در فصل های گردشگری میزبان میهمانان و گردشگران داخلی و خارجی است.به گفته وی در سال جاری 29 هزار و 378 گردشگر از جاذبه های شهرستان خور و بیابانک دیدن کردند که بیشترین آن ها گردشگران خارجی بودند.وی ظرفیت پذیرش و اقامت میهمان در 54 واحد تاسیسات گردشگری شهرستان را سه هزار و 225 نفر اعلام و اضافه کرد : با راه اندازی این واحدها 316 نفر به کار مشغول شدند. مدیرکل میراث فرهنگی، صنایع دستی و گردشگری اصفهان  ادامه داد : شهرستان خور و بیابانک 11 اثر ثبت شده ملی  دارد که چهار اثر با محوطه تاریخی در مراحل ثبت قرار دارند.سالانه بیش از 40 هزارگردشگر داخلی و خارجی از چشم اندازها و مکان های تاریخی و طبیعی شهرستان خوروبیابانک دیدن می کنند.نخستین جشنواره نخل و آفتاب که در روزهای پنجشنبه و جمعه در شهر خور و روستای گرمه این شهرستان برگزار شد در شناساندن و معرفی جاذبه های گردشگری، اقتصادی، صنعتی، معدنی و کشاورزی شهرستان و ترویج و گسترش فرهنگ بومی تاثیرگذار است. تولیدات صنایع دستی، معدنی ، کشاورزی و محصولات وابسته به نخل، آثار فرهنگی و غذاهای سنتی این شهرستان در 10 غرفه جشنواره به نمایش گذاشته شد. در این جشنواره آثار هنرمندان شهرهای خور، جندق و فرخی و روستاهای گرمه، مهرجان، مصر و دیگر مناطق هدف گردشگری ارایه شده است. برگزاری مسابقه بالارفتن از نخل، چیدن خرما، پخت غذاهای سنتی، اجرای زنده هنر کرباس بافی، شترسواری بازدید از مزرعه قاسمیه روستای مهرجان و آثار تاریخی و قابلیت های گردشگری شهرستان را از دیگر برنامه های این جشنواره بود. خوروبیابانک با 12هزارکیلومترمربع وسعت و جمعیتی بالغ بر 20هزار نفر در 420 کیلومتری شرق اصفهان واقع است.9860/6026            "}