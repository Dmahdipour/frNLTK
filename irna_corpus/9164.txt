{"onTitr":"","titr":" حضور نماینده ایران در کنگره بین المللی سرطان مالزی","describe":" کوالالامپور - ایرنا - کنگره دو سالانه بین المللی سرطان  2018 با حضور مؤسسه خیریه محک به عنوان عضو کامل اتحادیه بین المللی کنترل سرطان و نمایندگان بیش از 150 کشور جهان در کوالالامپور مالزی در حال برگزاری است.", "text":"به گزارش روز پنجشنبه ایرنا، پروفسور 'سانشیا آراندا' رئیس اتحادیه بین المللی کنترل سرطان در این کنگره گفت: یک سوم سرطان ها در دنیا قابل پیشگیری هستند و شایعترین علل بروز سرطان ها، مصرف دخانیات، رژیم غذایی ضعیف، عدم فعالیت بدنی، مصرف الکل و خطر بروز عفونت های خاص است.وی همچنین گفت که در میان زنان نیز سرطان سینه شایع است که باید با غربالگری و شناسایی زود هنگام به درمان آنها اقدام کرد.اتحادیه بین المللی کنترل سرطان که مقر آن در ژنو قرار دارد، دارای یک هزار و 80 عضو و 50 همکار از  169 کشور جهان است.به گفته آراندا در بسیاری از کشورهای در حال توسعه و توسعه یافته جهان، سرطان روده نیز شایع است که به علل مختلف غذایی، عدم تحرک و شرایط مختلف زیست محیطی باز می گردد.وی درمان سرطان را بسیار گران دانست و از دولت ها در جهان خواست تا خدمات کامل حمایتی به مبتلایان به این بیماری ارائه کنند.وی تاکید کرد: براساس یک طرح جهانی چهار شهر از سال گذشته به عنوان الگوهای شهری مقابله با سرطان برنامه های منسجمی را در حال اجرا دارند که قرار است تجارب موفق آن در اختیار سایر کشورها نیز گذاشته شود.آسونسیون (پاراگوئه)، کالی (کلمبیا)، کوماسی (غنا) و یانگون (میانمار) شهرهایی هستند که طرح  جامع مقابله با سرطان با مشارکت سازمان های دولتی، جوامع مدنی، شهرداران، فرمانداران برای ارائه بهترین خدمات درمانی به بیماران سرطانی در آن ها در حال اجراست.دکتر ذوالکفلی احمد وزیر بهداشت مالزی نیز در این کنگره گفت که این کشور درصدد است به عنوان پایگاهی در جنوب شرق آسیا نقش مهمی در درمان سرطان داشته باشد.این کنگره در سه بخش، «نشست سالانه رهبران» با حضور مدیران سازمان‌های فعال در حوزه مقابله با سرطان و هم‌راستا با سیاست‌های اتحادیه بین المللی کنترل سرطان، «دهکده جهانی» با استقرار غرفه نمایشگاهی اعضای کامل و رسمی اتحادیه و «پانل‌های تخصصی» در روزهای یکم تا چهارم اکتبر (9 تا 11 مهر) در مرکز همایش های کوالالامپور مالزی برگزار شد.در این کنگره چهار روزه بیش از 3 هزار نماینده بخش های دولتی و خصوصی فعال در حوزه مقابله با سرطان از 150 کشورهای مختلف شرکت کرده اند.آراسب احمدیان مدیرعامل موسسه خیریه محک در حاشیه این کنگره به خبرنگار ایرنا، گفت: این موسسه از سال 2008 عضو اتحادیه بین المللی کنترل سرطان است اما از سال 2016 تاکنون به عضویت کامل این اتحادیه درآمده تا هم راستا با سیاستگذاری‌های جهانی‌ در حوزه کنترل سرطان برای دسترسی عادلانه و یکپارچه کودکان مبتلا به سرطان به درمان گام بردارد.وی افزود: محک تلاش دارد با توجه به اهمیت ارتقای دانش روز در حوزه سرطان و با درک اهمیت حضور در مجامع بین‌المللی نقش مؤثری در صحنه مبارزه با سرطان در سطح ملی و بین‌المللی ایفا کند و با بهره‌مندی از تجربیات تخصصی این حوزه در کاهش نرخ ابتلا به سرطان کودکان در ایران مشارکت داشته باشد.احمدیان تاکید کرد: محک تا کنون بیش از 30 هزار کودک را در ایران تحت پوشش خدمات درمانی قرار داده است و‌ در حال حاضر نزدیک به 18 هزار کودک را تحت پوشش دارد.شبد**آساق**1599**1379            "}