{"onTitr":" معاون استاندار لرستان:    ","titr":" ایرنا نقش خود را در تنویر افکار عمومی به خوبی ایفا کرده است","describe":" بروجرد - ایرنا - معاون استاندار لرستان و فرماندار بروجرد گفت: خبرگزاری جمهوری اسلامی به عنوان رسانه مادر نقش خود را در اطلاع رسانی سریع، صحیح، دقیق و همچنین تنویرافکارعمومی به خوبی ایفا کرده است.", "text":"رضا آریایی روز شنبه در بازدید از خبرگزاری ایرنا دفتر بروجرد اظهارداشت: ایرنا به عنوان مرجع خبری کشور با فراهم کردن بستر لازم و بهره گیری از ظرفیت ها و همچنین هم اندیشی با سایر رسانه ها در ایجاد همبستگی بین مردم، مسئولان و رسانه ها نقش آفرینی کرده و در جنگ رسانه ای اقدامات لازم را برای خنثی کردن توطئه های دشمنان انجام داده است.وی ضمن گرامیداشت یاد و خاطره خبرنگار شهید محمود صارمی افزود: رسانه ها پل ارتباطی میان مردم و مسئولان هستند و ایرنا به عنوان رسانه مادر امروز بیشترین اخبار را منتشرمی کند و در عرصه اطلاع رسانی و آگاهی دهی پیشگام است.فرماندار بروجرد بیان کرد: کار رسانه ها در عرصه اطلاع رسانی، آگاهی بخشی و ارائه اخبار به مردم و جامعه، بسیار حساس است و این مهم نیازمند دقت، صحت و سرعت بوده که ایرنا همواره این موئلفه ها را مدر نظر قرارمی دهد.آریایی اضافه کرد: سرعت در انتشار اخبار، تبیین و روشنگری افکار عمومی می تواند در تولید، ارتقا و احساس امنیت بیشتر نقش آفرین باشد.وی ادامه داد: رسانه ها می توانند با نوع عملکرد خود زمینه رشد و پیشرفت جامعه و یا ایجاد بحران و چالش را در جامعه فراهم کنند بنابراین همواره باید با برخوردار بودن از نیروهای مجرب و تکیه بر دانش روز در راستای سلامت و سعادت جامعه گام بر دارند.معاون استاندار لرستان از خبرنگاران به عنوان سربازان مبارزه با جنگ نرم یاد کرد و گفت: رسانه ها و خبرنگاران آینه تمام نمای واقعیت های جامعه هستند و با بهره برداری درست و یا نادرست از اخبار، بر سرنوشت ملت خود و یا دیگر مردم تاثیرگذارند. آریایی افزود: خبرنگاران باید به نقش تاثیرگذار قلم خود آشنا باشند و بدانند که در چه صحنه پرمخاطره و حساسی وارد شده اند آنها باید علاوه بر داشتن علم خبر، قدرت تجزیه و تحلیل مسایل و اتفاقات را نیز داشته و با حفظ وجدان و اخلاق کاری یاری گر دولت و مسئولان باشند. وی بیان کرد: بر اساس آموزه های دینی و الهی ما موضع گیری باید با رعایت عدالت و انصاف و بر مبنای حق باشد و نباید از هر پدیده ناچیز سوژه ای ساخته شود و متاسفانه گاهی اوقات برای جلب توجه مخاطب اخلاق و ارزش های دینی را دانسته و یا ندانسته زیر پا گذاشته و یاس و نا امیدی را در جامعه تزریق می کنیم کاری که برخی شبکه های مجازی هدایت شده از خارج از کشور در اوضاع اقتصادی روزهای اخیر ایران انجام دادند.معاون استاندار لرستان اضافه کرد: در عصر ارتباطات و فناوری های نوین، رسانه ها، هم می توانند الهی و هم شیطانی باشند و امروز سلطه گران و متجاوزگران دنیا، از همه امکانات و ابزارهای رسانه های خود برای سلطه بر بشریت و تحقیر انسان ها و سرکوب استعدادها، ایجاد کینه و جنگ گام برمی دارند.6052/7273            "}