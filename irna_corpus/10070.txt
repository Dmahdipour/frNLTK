{"onTitr":"","titr":" اجلاس دامپزشکی کشورهای عضو اکو در تهران برگزار می شود","describe":" تهران- ایرنا- مدیرکل سازمان های تخصصی سازمان دامپزشکی کشور گفت: اجلاس دامپزشکی کشورهای عضو اکو 14 تا 16 مهرماه با حضور ازبکستان، قزاقستان، افغانستان، جمهوری آذربایجان، ترکیه و ایران در تهران برگزار می شود.", "text":"به گزارش خبرنگار اقتصادی ایرنا، «بهمن عابدی» امروز (چهارشنبه) در نشست خبری افزود: این اجلاس در سطح رئیسان دامپزشکی کشورهای عضو سازمان همکاری های اقتصادی (اکو) برگزار می شود و قرار است به موضوعاتی از جمله مدیریت بیماری های فرامرزی، ایجاد آزمایشگاه های مرجع بین کشورهای عضو و همکاری در زمینه ترانزیت دام زنده بپردازد. وی ادامه داد: تدوین نقشه راه مبارزه و کنترل بیماری های تب برفکی، پی پی آر (PPR) و آنفلوانزای فوق حاد پرندگان، دستیابی به گواهی بهداشتی واحد، تجارت گوشت و مواد لبنی و همچنین همکاری در زمینه دارو واکسن از دیگر موضوعاتی است که رییسان دامپزشکی کشورهای عضو اکو در این اجلاس مورد بحث و بررسی قرار می دهند. به گفته وی هر تصمیمی که این 6 کشور حاضر در نشست تهران اتخاذ کنند، کل اعضای اکو موظف به اجرای آن هستند. وی اظهارداشت: بخش اکو دامپزشکی از مدتی پیش تعریف شده که مسئولان دامپزشکی کشورهای عضو در حوزه توسعه همکاری های دامپزشکی فعالیت می کنند؛ نخستین نشست دامپزشکی اکو 10 سال پیش در آنتالیای ترکیه برگزار شد. عابدی با اشاره به اینکه بیماری های دامی مرز نمی شناسد گفت: بدون همکاری بین المللی امکان موفقیت در اقدامات ملی مبارزه با بیماری های دامی وجود ندارد. سازمان همکاری اقتصادی (اکو) یک سازمان اقتصادی منطقه‌ای است که سه کشور ایران، پاکستان و ترکیه در سال 1343 (1964) آن را پایه‌ریزی کردند؛ پس از فروپاشی شوروی، در سال 1372 کشورهای افغانستان، جمهوری آذربایجان، قزاقستان، ترکمنستان، قرقیزستان، ازبکستان و تاجیکستان نیز به سازمان اکو پیوستند.این سازمان ‌اکنون با 10 عضو، جمعیتی 330 میلیون نفری و مساحتی وسیع از کشورها با امکانات نفت، گاز و صنعت را در بر می گیرد. اقتصام**9189**9132*2025            "}