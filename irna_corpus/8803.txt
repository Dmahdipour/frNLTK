{"onTitr":"","titr":" اتریش و روسیه روابط خود را گسترش می دهند","describe":" مسکو - ایرنا - رئیس جمهوری روسیه و صدراعظم اتریش درباره همکاری های دوجانبه در وهله نخست حوزه انرژی گفت وگو کردند و به توافقاتی نیز دست یافتند که گویای گسترش روابط دو کشور است.", "text":"به گزارش روز پنجشنبه ایرنا، دفتر مطبوعاتی ریاست جمهوری روسیه اعلام کرد: ولادیمیر پوتین پیش از سفر به هند با «سباستین کورتس» در سن پترزبورگ دیدار کرده است و در این دیدار به بررسی چشم انداز همکاری های روسیه و اتریش، مسائل مهم بین المللی و منطقه ای با توجه به ریاست اتریش بر شورای اتحادیه اروپا در نیمه دوم سال 2018 پرداخته است.پوتین در این دیدار به صدراعظم اتریش گفته است: روابط مسکو و وین درحال گسترش است و حجم مبادلات بازرگانی دو کشور در سال گذشته 40 درصد افزایش یافت و امسال نیز در نیمه نخست سال دو برابر شده است.رئیس جمهوری روسیه سپس به رشد سرمایه گذاری های دو کشور اشاره و اظهار کرد: حجم سرمایه گذاری های روسیه در اتریش از مرز 30 میلیارد دلار فراتر رفته است.وی همچنین به اجرای طرح های بزرگ مشترک میان روسیه و اتریش در عرصه های مهمی همچون انرژی و نیز برخی حوزه های دیگر اشاره کرد.رئیس جمهوری روسیه سپس ابراز امیدواری کرد که کشورهای اروپایی در اجرای طرح خط لوله گاز جریان شمالی 2 (از شمال غربی روسیه به اروپا) ضعف از خود نشان ندهند.وی در ادامه از موضع بلغارستان در طرح خط لوله گاز جریان جنوبی که با مخالفت این کشور مسکوت مانده انتقاد کرد و اظهار داشت: امیدواریم که اروپا در طرح خط لوله گاز جریان شمالی 2 مانند طرح خط لوله جریان جنوبی ضعف نشان ندهد و بتواند از منافع خود دفاع کند.رئیس جمهوری روسیه از کشورهای اروپایی خواست از  خط لوله جریان شمالی 2 در مقابل آمریکا که مخالف سرسخت آن است حمایت کنند.«سباستین کورتس» صدر اعظم اتریش نیز در این دیدار با اشاره به اینکه در روابط روسیه با اتحادیه اروپا تنش های شدیدی بوجود آمده است، گفت: شاهد ازدست رفتن اعتماد بین دو طرف هستیم، برخی رهبران اروپایی از گفت و گو با روسیه حمایت نمی کنند، اما من معتقدم که گفت وگوها باید ادامه یابد تا وضعیت بدتر از این نشود و در همین حال برای بهبودی روابط تلاش کرد.  روسیه بخش مهمی از نفت و گاز مصرفی اتریش را تامین می کند و در مذاکرات رهبران روسیه و اتریش موضوع انرژی بویژه خرید گاز در مرکز توجه دو طرف قرار داشت.در این دیدار رئیس شرکت گازپروم روسیه و او.ام.و اتریش توافقنامه اصولی برای فروش متقابل دارایی ها امضا کردند. با احداث خط لوله گاز جریان شمالی 2 از منطقه ویبورگ در شمال غربی روسیه و از طریق دریای بالتیک به آلمان، برخی کشورهای اروپایی ازجمله اتریش می توانند از گاز انتقالی روسیه از طریق این خط لوله استفاده کنند.خط لوله جریان شمالی 2 برای انتقال سالانه 55 میلیارد متر مکعب گاز روسیه از طریق دریای بالتیک به آلمان برنامه ریزی شده است و بخشی از برنامه شرکت گازپروم برای برون رفت روسیه از مسیر کنونی اوکراین برای گاز رسانی به اروپا است. اروپام*391* 1346 **1144            "}