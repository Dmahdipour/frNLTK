{"onTitr":"","titr":" 850 هکتار زمین در نقده زیر کشت پاییزه کلزا رفت","describe":" ارومیه- ایرنا- مدیر جهاد کشاورزی نقده با اشاره به آغاز کشت پاییزه کلزا از اواسط شهریور در این شهرستان گفت: 850 هکتار زمین این منطقه زیر کشت پاییزه این محصول روغنی رفته است.", "text":"ناصر قره پاپاق روز شنبه در گفت و گو با خبرنگار ایرنا افزود: با هدف تولید بهینه کلزا، چهار تن بذر یارانه دار این محصول نیز از ارقام مختلف هیبرید وارداتی و هیبرید داخلی تامین و بین کشاورزان توزیع شده است.وی بیان کرد: کاهش مصرف آب در بخش کشاورزی و دستیابی به خودکفایی تولید کلزا، از اهداف کاشت این محصول روغنی در این شهرستان است.وی با بیان اینکه کشت کلزا از نظر مصرف آب مقرون به صرفه است، اضافه کرد: این گیاه با هدف تغییر الگوی کشت جایگزین مناسبی برای محصولات آب بر به شمار می رود.وی با اشاره به اینکه در سال جاری 18 هزار و 20 تن کلزا از اراضی نقده برداشت شده است، اضافه کرد: میزان خرید نسبت به مدت زمان مشابه سال گذشته با رشد 2 برابری مواجه بوده که امیدواریم سال به سال این رقم افزایش یابد.مدیر جهاد کشاورزی نقده بیان کرد: پرداخت بهای کلزای خریداری شده از زارعان آغاز شده و هیچگونه مشکلی در این راستا وجود ندارد.قره پاپاق گفت: قیمت خرید تضمینی هر کیلوگرم کلزا 2 هزار و 860 ریال تعیین شده بود.به گزارش ایرنا نقده دارای 20 هزار و 396 هکتار زمین زراعی آبی، 29 هزار و 325 هکتار زمین دیمی، هفت هزار و 606 هکتار زمین باغی و 42 هزار هکتار اراضی ملی است.شهرستان 110 هزار نفری نقده با 92 روستای تابعه در فاصله 80 کیلومتری جنوب شرقی شهر ارومیه قرار دارد.کلزا از جمله محصولات مهم روغنی به شمار می رود که در سال های اخیر مورد توجه جدی مسوولان قرار گرفته اما هنوز جایگاه خود را جهت بهبود الگوی کشت در بین کشاورزان پیدا نکرده است؛ محصولی راهبردی که می تواند در حل مشکلات اقتصاد مادر آذربایجان غربی /کشاورزی/ و کاهش مصرف آب نقش آفرین باشد. کشت کلزا که از سالیان دور گذشته در کشورهای اروپایی رواج داشته تنها چند سالی است که به صورت گسترده در ایران و آذربایجان غربی کشت می شود و کارشناسان معتقدند که کشت آن در مدت زمان کوتاهی در این استان مستعد توسعه می یابد. کشاورزان با توجه به خشکسالی های پی در پی، کمبود آب و تغییر شرایط اقلیمی باید به سمت کشت های استراتژیک با آب بری کم حرکت کنند که یکی از این محصولات دانه های روغنی از جمله کلزاست. در حالی که سالانه بیش از 55 میلیون تن کلزا در کشورهای عضو اتحادیه اروپا، چین و کانادا به عنوان سه تولیدکننده اصلی این محصول به دست می آید، میزان تولید این محصول در ایران بسیار اندک و کمتر از 300 هزار تن در سال برآورد می شود که این رقم نیز در سال های اخیر با توجه ویژه وزارت جهاد کشاورزی به دست آمده است. این در حالی است که روغن کلزا به دلیل ترکیب مناسب اسیدهای چرب غیراشباع و درصد پایین اسیدهای چرب اشباع نظیر زیتون جزو با کیفیت ترین روغن‌های خوراکی است و در کنار آن با توجه به وابستگی شدید کشور به واردات دانه های روغنی، کنجاله و روغن که بیش از 90 درصد است، کشت این محصول و انواع نظیر آن می تواند از خروج سالانه نزدیک به چهار میلیارد دلار ارز جلوگیری کند. علاوه بر آن، تعداد اعمال جراحی قلب در ایران با جمعیت 80 میلیون نفری 16 برابر چین با جمعیت یک میلیارد و 300 میلیون نفری بوده که بخش عمده ای از این امر به استفاده از چربی های اشباع در غذای مردم مربوط است و کلزا در این زمینه نیز اثرگذار است. به گفته کارشناسان، آذربایجان غربی از جمله استان های ممتاز و دارای ظرفیت تولید این محصول در کشور به شمار می رود و با توجه به شرایط خاکی فوق العاده این استان، امکان تولید بیشتر با راندمان چندین برابری نسبت به زمان حاضر در این استان وجود دارد.9918/2093            "}