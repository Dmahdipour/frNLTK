{"onTitr":"","titr":" بودجه جشنواره فیلم مقاومت نصف شد","describe":" تهران- ایرنا- دبیر پانزدهمین جشنواره بین‌المللی فیلم مقاومت با اعلام اینکه بودجه جشنواره در دوره‌های گذشته 3 میلیارد تومان بوده است، گفت: در دوره فعلی با توجه به افزایش دلار، یک‌ونیم میلیارد تومان بودجه برای تمام بخش‌های ملی و بین‌المللی تخصیص داده شده است.", "text":"به گزارش خبرنگار سینمایی ایرنا، محمد خزاعی روز سه شنبه در نشست رسانه‌ای پانزدهمین جشنواره بین‌المللی فیلم مقاومت که در تالار سوره برگزار شد، اظهار داشت: سال 62 در بحبوحه جنگ بچه‌های دلسوز جبهه را به فکر تاسیس جشنواره فیلم دفاع مقدس انداخت و از همان سال این جشنواره‌ در بطن انقلاب شکل گرفت. وی با اشاره به اینکه اکثر جشنواره‌ها قبل انقلاب بنا شدند ولی بعد انقلاب فقط رویکردشان تغییر کرد، افزود: این جشنواره طی 15 دوره برگزاری، 5 سال تعطیل شد و از دوره دهم نیز همواره در ایام دفاع مقدس برگزار شده است. دبیر پانزدهمین جشنواره بین‌المللی فیلم مقاومت ادامه داد: امسال چون هفته دفاع مقدس با ایام محرم همراه بود ناچار شدیم برای چندین دوره زمان جشنواره را تغییر دهیم و به آذرماه موکول کنیم. خزاعی گفت: تقریبا 10 هزار جشنواره در دنیا برگزار می‌شود که 12 جشنواره آن هم‌ مضمون با مقاومت است که بیشتر رویکردشان نگاه به موضوع فلسطین است اما جشنواره ای با این تنوع و کیفیت آثار نمونه واحد است. خزاعی ادامه داد: از آن 12 جشنواره 3 نمونه‌اش تعطیل شد و 9 رویداد آن باقی مانده که حتی اکثرشان با هدف ایجاد همزیستی بین رژیم اشغالگر اسرائیل و فلسطین است.دبیر پانزدهمین جشنواره بین‌المللی فیلم مقاومت با بیان اینکه گزافه نیست اگر بگویم تعطیلی جشنواره مقاومت یعنی پذیرش شکست سینمایی، هنری و فرهنگی در برابر استکبار جهانی، افزود: به دلیل مسائل و ‌مشکلات مالی کشور تمام سعی‌مان‌ را کردیم با‌ کمترین بودجه جشنواره را برگزار کنیم.وی همچنین به فروش سینماهای کشور در نیمه اول امسال اشاره کرد و توضیح داد: میزان فروش در این مدت، در مجموع 140 میلیارد تومان بود که 35 میلیاردش متعلق به فیلم‌هایی بود که مضامین انقلاب و دفاع مقدس داشتند یعنی چیزی حدود 20 تا 25 درصد فروش متعلق به این گونه سینمایی است.تهیه کننده فیلم سینمایی «به وقت شام» در ادامه به معرفی بخش‌های مختلف جشنواره پرداخت و گفت: در بخش فیلم‌های مستند و داستانی بین‌الملل 11 اثر به بخش رقابتی و 8 اثر به بخش جنبی راه پیدا کرد، در سینمای ایران هم 9 تله فیلم حضور دارد و سریالها، نماهنگ و بخش‌های دیگر حذف شدند. وی با اشاره به اینکه از یک هزار و 650 اثر در این دوره جشنواره 744 اثر ایرانی است، افزود: در این دوره شاهد رشد پررنگ بخش خصوصی در آثار کوتاه و مستند بودیم؛ بخش دولتی 533 اثر ارسال کرده‌ است و مابقی متعلق به بخش خصوصی است، 87 اثر تولید بانوان است که نشان از رشد تعداد آثار خانم‌ها در این‌جشنواره است، در بین استانها هم 473 اثر از تهران به دست ما رسیده است.خزاعی آثار ایرانی رسیده به جشنواره در حوزه مضمون را نیز بررسی کرد و توضیح داد: مضامین این دوره به شهدا و خانواده شهدا، داعش، مدافعان حرم، سوریه، حجاب، منافقین و آثار مشابه اختصاص دارد. تهیه کننده فیلم سینمایی «امپراطور جهنم» با بیان اینکه هیات انتخاب کار خود را از 15 شهریور آغاز کرده است و تا 15 مهرماه نتایج اعلام می‌شود، افزود: 906 اثر متقاضی حضور در بخش چهلمین سالگرد انقلاب بوده‌اند که شامل 691 اثر مستند و 215 اثر سینمایی و تله‌فیلم است.دبیر پانزدهمین جشنواره بین‌المللی فیلم مقاومت، بخش روایت را از جمله بخش‌های جدید این دوره از جشنواره معرفی کرد و گفت: این بخش مربوط به فیلم اولی‌هاست و آثارشان مورد قضاوت و داوری قرار خواهند گرفت. وی در معرفی جغرافیای آثار خارجی حاضر در جشنواره به کشورهای فرانسه، کانادا، سوئد، کره، آلمان، سوریه، روسیه، عراق، بوسنی و هرزه گوین اشاره کرد و گفت: هر ساله فیلم‌سازانی را در منطقه که مستعد بوده‌اند و فضای فکری‌شان نزدیک به ایدئولوژی خودمان بود شناسایی کردیم و برای مسائل آموزشی دعوت کرده‌ایم که بخش زیادی از ایشان هم‌اکنون در بدنه سینمایی کشور خودشان فعالیت دارند و این رویه از سال 91 شکل گرفت ولی امسال متأسفانه به خاطر مشکلات مالی از بخش‌های جشنواره حذف شده است.خزاعی گفت: بخش عماد مغنیه با هدف تولید آثاری با مضمون مدافعان حرم برگزارخواهد شد و جوایز آن مثل سابق توسط خانواده این شهید تقدیم خواهد شد.این تهیه کننده سینما با اشاره به اینکه جشنواره فیلم مقاومت امسال در سه بخش «مسابقه ایران»، «بین‌الملل» و « جنبی و ‌پژوهشی» برگزار خواهد شد، افزود: در بخش مسابقه ایران آثار مستند، کوتاه و سینمایی شرکت خواهند داشت، بخش بین‌الملل هم میزبان آثار مستند و سینمایی است و در مجموع 11بخش رقابتی و 8 بخش جنبی در جشنواره داریم.دبیر جشنواره فیلم مقاومت گفت: بخش جنبی این جشنواره 22 فیلمی است که با موضوع اسلام هراسی و اسلام ستیزی تولید شده ‌است، همچنین کارگاه‌های انتقال تجربه توسط سینماگران مطرح سینما برگزار خواهد شد و برنامه‌ای برای بزرگداشت و نکوداشت بزرگان در جشنواره داریم که به‌زودی اعلام خواهد شد.خزاعی ادامه داد: در استان‌ها فعال بودیم و در این دوره‌ هم هر استانی درخواست دهد برایشان برنامه‌ریزی خواهیم‌کرد که اثار را به دستشان برسانیم، بخش دیگری با عنوان چهل سال چهل فیلم توسط انجمن سینمای دفاع مقدس با 10 آثار کوتاه، 20 انیمیشن و20 فیلم سینمایی ضمیمه جشنواره می‌شود.این مدیر فرهنگی تصریح کرد: بر خلاف تصور بسیاری که گمان می‌کنند فیلم‌هایی با این مضامین طیف مخاطب اندکی در سطح بین‌الملل دارد، اتفاقا در جهان چنین آثاری استقبال خوبی دارند و ما چون خودمان اشباع شده‌ایم اینگونه قضاوت می‌کنیم.وی سپس بودجه جشنواره را اعلام کرد و گفت: بودجه جشنواره در دوره های گذشته 3 میلیارد تومان بوده و در دوره فعلی با توجه به افزایش دلار، یک‌ونیم میلیارد تومان بودجه برای تمام بخش‌های ملی و بین‌المللی تخصیص داده شده است.خزاعی افزود: من به چندین نهاد برای درخواست کمک مالی رجوع کردم که حتی تعدادی از آنها نهادهای انقلابی و حزب‌اللهی بودند و الان با حمایت هایی که صورت گرفته بودجه ما به 2 میلیارد و 400 میلیون تومان رسیده است.مطرح کرد: برای تأمین مباحث مالی با مشکلات بسیاری مواجه بودیم، حتی مساله به جایی رسید که پیشنهاد دادند جشنواره فقط یک‌شب و به صورت اختتامیه برگزار شود، اما مخالفت کردیم چون احساس کردیم جشنواره کارکرد فرهنگی، هنری، رسانه‌ای خودش را از دست خواهد داد.دبیر پانزدهمین جشنواره فیلم مقاومت بخشی از فرمایشات رهبر معظم انقلاب در شب خاطره دفاع مقدس، که چندی پیش برگزار شد و پیرو این موضوع بود را سرلوحه این رویداد اعلام کرد. آیت الله خامنه ای در این دیدار تاکید داشتند: باید آثار دفاع مقدس حتما ترجمه و فیلم های ساخته شده در این حوزه نیز در عرصه های بین المللی نمایش داده شوند.خزاعی زمان برگزاری جشنواره را 5 تا 10 آذرماه اعلام کرد و گفت: جشنواره فیلم مقاومت در سینما فلسطین تهران برگزار خواهد شد.فراهنگ**9246** 1055            "}