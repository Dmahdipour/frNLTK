به گزارش ایرنا شینهوا روز جمعه گزارش کرد چین برای اینکه بتواند با سوخت های آلوده مقابله و استفاده از آنها را کاهش دهد به انرژی هسته ای روی آورده است و در حال ساخت بیشترین نیروگاه های برق هسته ای در جهان است.اما حالا وزارت انرژی آمریکا می خواهد جلو کشتی ها و محموله های تجهیزاتی هسته ای غیرنظامی به چین برای ساخت این نیروگاه ها را بگیرد و این می تواند طرح های ساخت و ساز اتمی چین را مختل کند.این وزارتخانه افزوده است که از این پس حمل و نقل این تجهیزات و صادرات آنها به چین با محدودیت روبرو خواهد شد.'ریک پری' وزیر انرژی آمریکا اعلام کرده است که این کشور نمی تواند مشکلاتی را که از ناحیه توسعه فناوری هسته ای چین با استفاده از تجهیزات صادراتی آمریکا می شود، نادیده بگیرد.کارشناسان احتمال می دهند صادرات به طور کامل متوقف نشود اما ممکن است آمریکا از دادن مجوز به شرکت فناوری برق هسته ای دولتی چین خودداری ورزد.ارزش صادرات هسته ای آمریکا به چین در سال 2017 میلادی به 170 میلیون دلار رسید و واشنگتن می گوید که در طول سال های اخیر چین از مزایای این صادرات برای برتری اقتصادی و فنی خود سود برده است.'دونالد ترامپ' رییس جمهوری آمریکا که سرسختی زیادی در مناسبات تجاری با چین نشان می دهد در همین رابطه گفته است «چین نباید تصور کند آمریکایی ها احمق هستند».همزمان 'ژاپن تودی' نیز نوشته است متوقف شدن و یا محدود شدن صادرات فناوری های اتمی غیرنظامی از آمریکا به چین روابط را تیره تر خواهد کرد و این اقدام می تواند ضربه بزرگ دیگری به روابط بسیار تیره اولین و دومین اقتصادهای دنیا باشد.فشارهای اخیر و بالا رفتن نرخ بهره بانکی در آمریکا باعث بروز تحولات اساسی در بورس آسیا و ریزش شاخصه های سهام در چین، ژاپن و دیگر کشورهای منطقه شده است.وزارت دارایی ژاپن از بابت این رویدادها و تضعیف ارزش ارزهای ملی کشورهای آسیایی در برابر دلار آمریکا و نبرد تجاری آمریکا و چین و کاهش شاخص بازار ابراز نگرانی کرده است.گزارش ها حاکی است شاخص سهام نیکی در ژاپن به پایین ترین رقم در یک ماه گذشته و در شهر شانگهای در شرق چین به پایین ترین رقم در 4 سال گذشته رسیده است.آساق**231**1904**
      
      