{"onTitr":"","titr":" سفر دوره ای پمپئو به آسیا، استیصال واشنگتن در شبه جزیره","describe":" پکن- ایرنا- سفر 'مایک پمپئو' وزیر خارجه آمریکا به آسیا در شرایطی است که واشنگتن تلاش می کند ضمن ترمیم روابط تیره شده آمریکا و چین از خروج قطار خلع سلاح اتمی شبه جزیره کره از ریل جلوگیری کند سفری که بیانگر استیصال آمریکا در مسایل شبه جزیره است.", "text":"به گزارش ایرنا سفر وزیر خارجه آمریکا در شرایطی از امروز (شنبه) به شبه جزیره کره، ژاپن و چین آغاز می شود که رسانه های پیونگ یانگ در قبال آن سکوت کرده اند و ناظران هم چندان مثبت به قضیه نگاه نمی کنند حتی بعید دانسته شده است او بتواند برنامه دومین دیدار سران دو کشور را قطعی کند.خیلی زود پس از نخستین دیدار 'دونالد ترامپ' رییس جمهوری آمریکا با 'کیم جونگ اون' رهبر کره شمالی در ماه ژوئن(خرداد) در سنگاپور، رسانه های آمریکایی تلاش کردند تا نشان دهند پیونگ یانگ تسلیم محض شده است و در کنار توقف آزمایش های هسته ای و موشکی برای از بین بردن تسلیحات هسته ای آماده شده است.کره شمالی که از ذوق زدگی آمریکا متعجب شده بود حاضر شد چندین امتیاز دیگر هم به واشنگتن بدهد به طوری که از توقف برخی از مراکز حساس هسته ای و ساخت موتورهای موشکی بالستیک خبر داد اما هنوز این اقدامات به نتیجه دلخواه نرسیده بود در حدی که آمریکا اعلام کرد تحریم ها تا زمانی که کره شمالی کاملا خلع سلاح هسته ای نشود ، باقی خواهد ماند.این کشور حتی تلاش 'مون جائه این' رییس جمهوری کره جنوبی برای اعلام رسمی پایان دوران متارکه جنگ کره در سال 1953 میلادی را به چالش کشید و تاکید کرد که «مراقب دادن چنین امتیازاتی باید بود» به همین دلیل موضوع فعلا مسکوت مانده است.این اتفاقات بشدت باعث کدورت خاطر کره شمالی شد تا جایی که 'ری یونگ هو' وزیر خارجه این کشور صراحتا اعلام کرد که «اگر امتیازی دریافت نشود غیراتمی شدن هم در کار نخواهد بود».مقام ها و رسانه های کره شمالی حالا حاضر به هیچ نوع واکنشی به مسایل و تحولات فوق به شکل مثبت نیستند و برایند اوضاع برای واشنگتن مطلوب نخواهد بود.پمپئو که یک بار به دلیل رفتار گانگستری خود در 'پیونگ یانگ' باعث خشم کره شمالی شد و نتوانست سفر قبلی برنامه ریزی شده را به این کشور به انجام برساند این بار تلاش کرده است تا ملایمت بیشتری بخرج دهد به همین دلیل چندان روی موضوع خلع سلاح متمرکز نشده است و می گوید که «برای مهیا کردن زمینه دیدار دوم سران دو کشور» روز یکشنبه به کره شمالی سفر می کند.یک دهه قبل نیز منطقه آسیای شمال شرقی شاهد تلاش هایی مشابه بود همان زمان نیز دولت وقت آمریکا به دلیل آنکه حاضر به دادن امتیازات و لغو فشارها و تحریم ها نشد و از سوی دیگر خواستار آن شد که کره شمالی تسلیحات اتمی و موشکی بالستیک خود را تحویل دهد، موجب شد تا مذاکرات طرفین به طور کلی به بست کشیده شود و بعد از آن ساختار گفت و گوهای شش جانبه پکن کلا از هم پاشید و مرگ آن را کره شمالی پس از رایزنی با چین اعلام کرد.'مون جائه این' رییس جمهوری کره جنوبی این بار مرد میدان شده است و تلاش زیادی می کند تا بین طرفین ارتباط و مصالحه برقرار کند او بشدت خواستار اعلام پایان دوران متارکه جنگ و کاستن از فشارها و همچنین امضای قرارداد دائمی صلح است که «آمریکا همه آنها را منوط به خلع سلاح هسته ای کره شمالی کرده است».به نظر می رسد که رییس جمهوری کره جنوبی تا زمانی که فشارها و تحریم های آمریکا به این شکل ادامه داشته باشد، تلاش های موفقی برای بهبود شرایط شبه جزیره کره نخواهد داشت ولو اینکه دیدار تازه ای هم بین رهبران آمریکا و کره شمالی در آینده نزدیک برگزار شود.بازیگر بزرگ دیگر منطقه چین است که می گوید «رسما و مشخصا از هر تلاشی برای کاستن از بحران و بهبود روابط دو کره و همچنین بهبود روابط آمریکا و کره شمالی حمایت می کند».اما شماری از کارشناسان معتقدند این فقط یک روی سکه است چین همیشه ازحربه کره شمالی مانند بسیاری از ابزارهای دیگر سیاسی برای گرفتن امتیاز از آمریکا استفاده کرده است.پکن اکنون درگیر بزرگترین بحران تاریخ بین خود و واشنگتن است بحرانی که زوایای وسیعی از تجارت و سیاست تا امور نظامی و تایوان، دریای جنوبی، دریای شرقی و اختلافات ارزی و ارضی را در بر می گیرد.این کشور از یک سو باید به مصاف آمریکا در جنگ تجارت برود و از طرف دیگر در تنگه تایوان و دریای جنوبی با حضور نظامی قوی این کشور روبروست و ازجهت سیاسی نیز تحت فشارهای این کشور قرار دارد مبنی بر اینکه می خواهد در انتخابات میاندوره ای آمریکا دخالت کند.'مایک پنس' معاون رییس جمهوری آمریکا علنا از چین بشدت انتقاد کرده و گفته است که این کشور در سال 2016 میلادی می کوشیده است تا 80 درصد از بخش ها را علیه ترامپ بسیج کند تا رای دهندگان فرد دیگری را برگزینند.در واقع از دیدگاه 'مایک پنس' چین می خواهد یک رییس جمهوری دیگر قدرت را در آمریکا بدست گیرد و این موضوع نیز اکنون به یک بحران تازه در روابط دو کشور تبدیل شده است.در چنین شرایطی برگ برنده دیگر چین کره شمالی خواهد بود کشوری که چین در دستگاه حاکمه آن نفوذ زیادی دارد 'کیم' رهبر کره شمالی بشخصه با سه بار سفر به پکن در سال جاری میلادی نیز این را اثبات کرد که دو کشور دارای روابطی بسیار ویژه هستند.با این حساب هیچکس نمی تواند نقش تعیین کننده چین در بازی بحرانی شبه جزیره کره را نادیده بگیرد و تا زمانی که پکن اراده نکند بعید است کره شمالی با فشار و یا تحریم و یا حتی با امتیازگیری از آمریکا حاضر به خلع سلاح هسته ای شود.در حقیقت کره شمالی امروز حرف شنوی های بیشتری هم از چین دارد زیرا در شرایط بحران اقتصادی و تحت تحریم ها، هیچ کشوری به اندازه چین دست گیر این کشور نخواهد بود. در واقع چه آمریکا امتیاز بدهد و چه تحریم کند باز هم چین نقشی تعیین کننده تر از هر بازیگر دیگری در بحران شبه جزیره کره دارد.به هر حال آمریکایی ها هم چندان راهی برای زورآزمایی با کره شمالی ندارند زیرا این کشور تا کنون شش آزمایش اتمی انجام داده و بارها موشک های بالستیکی پرتاب کرده است که می تواند حامل کلاهک اتمی باشد و خاک آمریکا را هدف قرار دهد.'جان بری' از کارشناسان تاریخ سیاسی آمریکا می گوید: تا زمانی که آمریکا حاضر به پایان سیاست خصمانه اش علیه کره شمالی نباشد، خلع سلاح اتمی ممکن نخواهد بود.وی می افزاید واشنگتن باید نشان دهد خواستار بهبود روابط دیپلماتیک است و اینکه به پایان دوران متارکه جنگ و حرکت به سمت صلح دائمی تن می دهد.وی گفت: 'ری یونگ هو' وزیر خارجه کره شمالی هم در مجمع عمومی سازمان ملل همین نظر را داشت که «با وجود چنین تحریم هایی چطور آمریکا می تواند خواستار خلع سلاح هسته ای باشد» اما 'دونالد ترامپ' رییس جمهوری آمریکا و مقام های کاخ سفید کماکان می گویند کاهشی در تحریم ها نخواهد بود.'جاش دایلی' خبرنگار غربی که مسایل آسیای شمال شرقی را رصد می کند، می گوید: اوضاع در شبه جزیره کره هنوز به مقدار لازم رضایتبخش نیست و خطرها رفع نشده است.وی با اشاره به تلاش هایی که از سوی 'مون جائه این' رییس جمهوری کره برای صلح دایمی می شود، خاطر نشان کرد که صلح را یک نفر در این منطقه نمی تواند برقرار کند و این نیاز به تلاش جمعی دارد.با این حساب به نظر می رسد که شبه جزیره کره همچنان در گرداب بحران می چرخد بی آنکه نشانی از پایان تحریم ها و دشمنی های آمریکا علیه کره شمالی دیده شود و گامی مهم در مسیر خلع سلاح اتمی برداشته شده باشد.تنها نفسی که منطقه می کشد فعلا به دلیل توقف رزمایش های مشترک آمریکا و کره جنوبی و متوقف شدن آزمایش های اتمی و بالستیک کره شمالی است که زمان بندی این تحولات نیز به دیدارها و تلاش های دیپلماتیک و توافقات طرفین و بازیگران اصلی در روزها و هفته های آینده بستگی دارد.آساق**231**1904**            "}