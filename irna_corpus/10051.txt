{"onTitr":" در دیدار با رییس جمهوری اوگاندا    ","titr":" معاون علمی رییس جمهوری بر تقویت روابط با آفریقا تاکید کرد","describe":" تهران- ایرنا- معاون علمی و فناوری رییس جمهوری در دیدار با رییس جمهوری اوگاندا بر اهمیت شکل‌گیری فصل جدیدی از همکاری‎‌های مشترک علمی و فناوری بین ایران و آفریقا تاکید کرد.", "text":"به گزارش روز چهارشنبه گروه علمی ایرنا از معاونت علمی و فناوری ریاست جمهوری، دکتر سورنا ستاری که در راس هیاتی عالی رتبه و در یک سفر منطقه ای در کامپالا پایتخت اوگاندا به سر می برد، با یوری موسوینی رییس جمهوری این کشور دیدار و گفتگو کرد.ستاری در این دیدار ضمن ابلاغ سلام رییس جمهور ایران گفت: توسعه همکاری های دو کشور در زمینه علمی و فناوری بسیار ضروری و مهم است.وی در ادامه با اشاره به توانایی شرکت های دانش بنیان در ایران بیان کرد: در دنیا ایران را به خاطر منابع نفت و گاز  می شناسند؛ اما باید بدانید که در ایران نیروی انسانی متخصص در زمینه های مختلف علمی وجود دارد که می تواند زمینه رشد و توسعه علمی کشورمان را فراهم کنند.معاون علمی و فناوری رییس جمهوری ادامه داد: ایران در دنیا به عنوان چهارمین کشور مهندس پرور شناخته شده است که تلاش می کنیم از توان این نیروی عظیم و ارزشمند ایرانی برای توسعه علمی و فناوری کشورمان استفاده کنیم.در این سفر نمایندگان وزارت بهداشت، درمان و آموزش پزشکی، وزارت علوم، تحقیقات و فناوری، وزارت امور خارجه، سازمان توسعه تجارت و بانک توسعه صادرات و همچنین روسای 70 شرکت دانش بنیان و فناور فعال در حوزه های صادراتی مطلوب بازار شرق آفریقا ستاری را همراهی می کنند و معاون رئیس جمهوری در این خصوص افزود: در این سفر، 70 شرکت دانش بنیان و فناور فعال ایرانی همراه ما هستند که امیدواریم این دیدارها و مذاکرات فصل مشترکی از همکاری های علمی و فناورانه بین دو کشور را کلید بزند.وی با اشاره به تنوع اقتصاد ایران در خاورمیانه گفت: ایران شرکت های بزرگ و مطرحی در زمینه های مختلف علمی مانند بایوتکنولوژی، نانوتکنولوژی، فناوری اطلاعات و ارتباطات و غیره دارد و در این زمینه محصولات فناورانه زیادی تولید کرده ایم.معاون علمی و فناوری رییس جمهوری در ادامه تاکید کرد: آمادگی داریم که تجربیات خود را در حوزه مختلف فناوری به شرکت های اوگاندایی منتقل کنیم.در این دیدار، رییس جمهور اوگاندا نیز ضمن استقبال از مباحث مطرح شده و توسعه همکاری های مشترک بین دو کشور، گفت: ایران کشوری تاثیرگذار در منطقه است و در شرایط تحریم هم به فعالیت های تاثیر گذار خود ادامه می دهد.معاون علمی و فناوری رییس جمهوری همچنین با الیودا توموسیجه وزیر علم، فناوری و نوآوری اوگاندا دیدار کرد و در جریان آن، با اشاره به دستاوردهای مختلف متخصصان ایرانی در حوزه های مختلف، گفت: برای رسیدن به اقتصادی پایدار باید اکوسیستم فناوری در کشورها به وجود آید.ستاری افزود: ما در ایران تلاش می کنیم از اقتصاد متکی بر نفت فاصله بگیریم و در سال های گذشته با تلاش و توان متخصصان ایرانی به نتیجه مطلوب نزدیک شده ایم.معاون علمی رییس جمهوری پس از اوگاندا راهی کنیا می شود. علمی ** 1836 *1201*2017            "}