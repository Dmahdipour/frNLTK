{"onTitr":" مهاجم تیم امید:    ","titr":" برای المپیکی شدن باید حمایت یک ملت پشت تیم امید باشد","describe":" تهران- ایرنا- رضا کرملا چعب بازیکن تیم امید ایران و مهاجم تیم کی‌پی‌وی فنلاند گفت: برای صعود به بازیهای المپیک 2020، نه تنها من بازیکن، بلکه یک ملت باید پشت این تیم باشند و حمایت کنند.", "text":"کرملاچعب در مورد تیم امید ایران و همچنین شرایطش در تیم باشگاهی خود امروز سه شنبه به خبرنگار ایرنا گفت: شرایطم در فنلاند خوب است و امیدوارم بتوانم برای تیم مفید باشم. تا الان چهار گل سه امتیازی زده ام که همین موضوع موجب شده تا اوضاع خوبی در تیم پیدا کنم و همچنین به نوعی توجه کادر فنی را به خودم جلب کنم و اعتماد آنها را بدست آورم.وی افزود: همین شرایط باعث شده تا باشگاه از فدراسیون بخواهد تا برای بازی های حساس پیش رو که حکم فینال را برای ما دارد، بتوانم باشگاهم را همراهی کنم.مهاجم ایرانی تیم کی‌پی‌وی با اشاره به شرایط باشگاهش در لیگ فنلاند اضافه کرد: تیم ما در حال حاضر در صدر جدول قرار دارد، اما بازی بعدی که برای ما حکم فینال را دارد، هفته آینده برگزار می‌شود. بازی بعدی ما با تیم دوم جدول است که تنها دو امتیاز با آنها فاصله داریم و به همین خاطر باشگاه روی حضور من تاکید زیادی دارد. این بازی در زمین حریف برگزار می‌شود و اگر در این مسابقه به برتری برسیم، توانسته ایم قهرمانی را به دست آوریم و کار را تمام کنیم.کرملا چعب با اشاره به کیفیت لیگ فنلاند گفت: راستش را بخواهید هنگام حضور در فوتبال فنلاند فکر نمی‌کردم که فوتبال این کشور کیفیت بالایی داشته باشد، اما واقعا سطح فوتبال فنلاند بسیار بالا است و نسبت به تیم ملی این کشور، فنلاند در فوتبال از سطح خوبی برخوردار است.وی در پایان در مورد تیم امید ایران و شکسته شدن طلسم صعود به المپیک هم گفت: واقعا برای صعود به المپیک، نه تنها من بازیکن که معلوم نیست در فهرست نهایی قرار بگیرم یا خیر، بلکه یک ملت و همه باید پشت این تیم باشند و حمایت کنند. در حال حاضر تیم امید از کادر فنی و بازیکنان خوبی برخوردار است و امیدوارم این طلسم شکسته شود و فوتبال ایران در المپیک نماینده داشته باشد.تیم فوتبال امید ایران اردو تدارکاتی خود را جهت حضور قدرتمند در رقابت های انتخابی بازیهای المپیک 2020 توکیو در تهران برگزار می کند. ورزشی**ع.ک**1584            "}