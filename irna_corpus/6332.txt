{"onTitr":"","titr":" 4000عقرب از اتوبوس بین شهری قزوین کشف شد","describe":" قزوین - ایرنا - معاون نظارت و پایش اداره محیط زیست قزوین از کشف محموله ای با چهار هزار عقرب در اتوبوس بین ‌شهری این استان خبر داد و گفت: فرد متخلفی در حال انتقال این عقرب‌ها به تهران بود.", "text":"به گزارش ایرنا به نقل از روابط عمومی اداره کل حفاظت محیط زیست استان قزوین، عبدالحسین مظفری روز یکشنبه با اعلام این خبر افزود: بر اساس گزارش ارسالی نیروی انتظامی به یگان حفاظت محیط زیست استان قزوین، تعدادی عقرب از محموله جاسازی شده در اتوبوسی که در مسیر خوزستان به قزوین در حرکت بود، بیرون آمده و به داخل اتوبوس وارد شدند.وی ادامه داد: یکی از عقرب‌های وارد شده به اتوبوس یک کودک را نیش زد و مسافران متوجه وجود این محموله خطرناک در داخل خودرو شدند.مظفری خاطرنشان کرد: خوشبختانه آسیب جدی به این کودک وارد نشده است.معاون نظارت و پایش اداره محیط زیست استان قزوین با بیان اینکه بعد از دریافت گزارش یگان حفاظت سازمان محیط زیست با همکاری نیروی انتظامی این عقرب ها از این اتوبوس خارج شدند، گفت: در حال انتقال این محموله به پارک پردیسان تهران هستیم.وی افزود: فرد متخلف ادعا می‌کند تنها به عنوان رابط و تحویل‌دهنده این محموله خطرناک همکاری کرده است و در جریان تجارت غیرمجاز زهرگیری و پرورش عقرب نبوده است.معاون نظارت و پایش اداره محیط زیست استان قزوین با اشاره به اطلاعات کسب شده از این متخلف گفت: محموله عقرب قرار بوده از خوزستان به تهران منتقل شود. وی ادامه داد: این پرونده در مرحله رسیدگی قضایی قرار گرفته است.6101*3013            "}