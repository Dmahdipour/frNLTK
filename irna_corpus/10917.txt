{"onTitr":"","titr":" حکایت پرچم در پل ریلی آستارا","describe":" هفته نامه پیام آستارا در شماره 523 مربوط به هفته دوم مهر ماه، مطلبی با عنوان حکایت پرچم در پل ریلی آستارا به قلم مهدی حسین نژادی در ارتباط با ضرورت به تازگی رنگ پرچم کشورمان در نقطه مرزی، منتشر کرده است.", "text":"غرور ملی، حفظ و احترام به پرچم در مناطق مرزی بسیار پرمعناتر از سایر مکان هاست، اما متاسفانه این احترام به پرچم ملی کشور در دروازه مرزی و پل ریلی آستارا رنگ باخته و نیازمند توجه است.معمولا در نقطه پایانی مرز کشورها پرچم ملی نصب می شود و حاکمیت ملی را ثابت میکند و همواره برافراشتن و در اوج بودن آن برای مردم هر کشور غرور آفرین است.پرچم هر کشوری نماد استقلال، شرف و افتخار مردم آن است و احترام به آن شیعه، سنی، مسلمان و مسیحی نمی شناسد نگهداری از پرچم ملی از اهمیت خاصی برخوردار است و همه به یاد داریم که از سال اول دبستان تا سال آخر دبیرستان، صبح روز اول هفته بعد از تلاوت قرآن کریم، مراسم احترام به پرچم مقدس و همیشه سرافراز کشور عزیزمان جمهوری اسلامی ایران نیز با پخش سرود ملی و هم نوایی دانش آموزان برگزار می شد.در بسیاری از شهرهای کشورهای منطقه مانند جمهوری آذربایجان و ترکیه پرچم در کوچه، خیابان، مراکز تفریحی، تجاری و هتل ها دیده می شوند و از احترام و اهمیت ویژه‌ای برخوردار است، اما متاسفانه در کشور ما با وجود علاقه و تعصب فراوان مردم به نماد ملی کشورشان، در برخی اماکن مهم و ادارات شاهد نصب نشدن و به اهتزاز در نیامدن پرچم کشورمان هستیم.انتقادی که در همین رابطه به مسئولان ارشد شهرستان مرزی بندر آستارا در استان گیلان و همچنین مسئولان راه آهن آستارا و پیمانکار طرح ریلی آستارا-آستارا وارد می باشد این است که متاسفانه پرچم مقدس جمهوری اسلامی ایران  که بر دیواره سنگی دروازه مرزی و ریلی آستارا نقش بسته، مدتهاست که پس از افتتاح این پل مرزی و بر اثر گذشت زمان و تاثیرات آب و هوای منطقه، رنگ های سبز، سفید، قرمز و نام الله را از دست داده و این در حالی است که پرچم ملی کشور دوست و همسایه مان جمهوری آذربایجان با رنگ آمیزی مداوم پس از افتتاح، شکیل تر دیده شده و از احترام ملی برخوردار است.کاش برای پرچم و نماد ملی کشورمان بیش از نماد اداری مان ارزش قائل شویم و زودتر به آنها رسیدگی کنیم، اگر اداره ای یا هر نهاد و دستگاهی توان، وقت و هزینه نگهداری پرچم را ندارد، برچیدن آنها مفید تر از بی احترامی ناخواسته به نماد ملی کشورمان است و کم رنگ شدن پرچم سنگی دروازه مرزی و پل ریلی آستارا زیبنده جایگاه پرچم مقدس کشورمان در شهرستان گردشگر پذیر و مرزنشین نیست و شایسته است که مسئولان مربوطه هر چه سریعتر در این رابطه اقدامات عملی را انجام دهند. اگر ما مردم و مسئولان کشور، استان و شهرستان، حرمت نماد، هویت و شخصیت پرچم ملی خود را نگه نداریم، از دیگران و اتباع خارجی چه انتظاری می توان داشت.7105 / 7124/2007            "}