{"onTitr":"","titr":" مرگ بیمار الوندی ناشی از اقدامات غیرمجاز پزشکی بود","describe":" قزوین - ایرنا - معاون درمان دانشگاه علوم پزشکی قزوین گفت: علت مرگ یک شهروند در شهرستان البرز پس از تزریق آمپول ناشی از  اقدامات غیر مجاز پزشکی بود.", "text":"به گزارش ایرنا به نقل از روابط عمومی دانشگاه علوم پزشکی و خدمات بهداشتی درمانی قزوین، دکتر امیرمحمد کاظمی فر روز یکشنبه به دنبال نشر اخبار مربوط به مرگ یک تن در اثر تزریق دارو در شهرستان البرز افزود: پیگیری های لازم در خصوص این واقعه که از پیامدهای اقدامات غیرمجاز پزشکی است در حال انجام بوده و اعلام نظریه نهایی در خصوص مرگ این فرد بر عهده مراجع قانونی خواهد بود. به گفته این مسئول، متوفی مردی 38 ساله بود که روز 10 مهر ماه  به یک واحد غیرمجاز تزریقات مراجعه کرده و خواستار تزریق دارو می شود. کاظمی فر ادامه داد: تزریق وریدی دارو بدون حضور پزشک انجام شده و بیمار احتمالاً دچار شوک پس از تزریق گشته و جانش را از دست می دهد.وی با بیان اینکه این واحد غیرمجاز تزریقات در یک ساختمان دارای مطب دندانپزشکی، به تازگی و به صورت غیرقانونی دایر شده است، اظهار داشت: با توجه به اینکه تزریق دارو بدون حضور پزشک انجام شده بود، به دنبال وضعیت نامساعد بیمار، تکنسین های فوریت های پزشکی (اورژانس 115) در محل حضور یافتند و با وجود تلاش هایی که برای احیای قلبی - ریوی بیمار انجام شد این فرد نجات نیافت.معاون درمان دانشگاه علوم پزشکی قزوین افزود: داروی مورد نظر، سفتریاکسون بود که نوعی آنتی بیوتیک است و تزریق آن حتما باید پس از تجویز پزشک معالج در مراکز تزریقات مجاز و تحت نظر پزشک انجام شود.7388*3013            "}