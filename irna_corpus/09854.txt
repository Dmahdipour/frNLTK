{"onTitr":"","titr":" آموزش، مقدمه رعایت حقوق شهروندی است","describe":" اصفهان- ایرنا - معاون اجتماعی و پیشگیری از وقوع جرم دادگستری کل استان اصفهان گفت: برای رعایت و نهادینه کردن حقوق شهروندی و به نوعی حقوق بشر در جامعه، باید مقدمه آن که آموزش است جدی گرفته شود.", "text":"محمدرضا قنبری روز چهارشنبه در گفت و گو با ایرنا افزود : در این راستا هر فرد و هر دستگاهی بنا به توانایی خود باید به رسالتش در بخش آموزش به درستی عمل کند.وی اظهارداشت : تجربه نشان داده است که بهترین راه آموزش در این مسیر، رفتار و عملکرد افراد است که اثرگذاری بهتر و مستقیمی بر روی افراد به جا می گذارد.معاون اجتماعی و پیشگیری از وقوع جرم دادگستری کل اصفهان، به عنوان نمونه به رعایت رفتارهای ترافیکی اشاره و اضافه کرد : رعایت این گونه رفتارها علاوه بر احترام به حقوق شهروندی خود و دیگران موجب آموزش به سایر افراد می شود.وی در نظر قرار دادن این نکته که همه ما شهروند و مسوول هستیم را در مقوله حقوق شهروندی حائز اهمیت دانست و گفت: در این صورت است که آرامش و امنیت خاطر نصیب تک تک افراد جامعه خواهد شد.قنبری با بیان این که حقوق شهروندی مجموعه ای از حقوق انسانی، سیاسی، اقتصادی، اجتماعی و فرهنگی در کنار هم است، افزود : بر این اساس در قانون اساسی حقوق شهروندی مورد تاکید قرار گرفته است. وی یکی از مصداق های بارز حقوق شهروندی را مشارکت مردم در سرنوشت سیاسی، اجتماعی و فرهنگی آنها دانست و بیان کرد : تساوی در برابر قانونی مصداق بارز دیگر حقوق شهروندی در قانون اساسی است.وی، متولی تامین حقوق شهروندی را قوه قضاییه ذکر کرد و گفت: در این قوه معاونتی با عنوان معاونت اجتماعی و پیشگیری از وقوع جرم تعریف شده که رسالت آن ترویج و اطلاع رسانی حقوقی است که به لحاظ قانونی برای مردم شناخته و تعریف شده است.معاون اجتماعی و پیشگیری از وقوع جرم دادگستری کل اصفهان، یکی از فعالیت های این معاونت در زمینه حقوق شهروندی را تهیه بروشور، برگزاری کارگاه آموزشی و جلسات بمنظور آموزش افراد و دستگاه ها با این حقوق برشمرد.به گفته وی در زمینه حقوق شهروندی برخی شهروندان مانند کودکان و زنان نیازمند حمایت های ویژه ای هستند که در قوانین متعدد حقوق شهروندی در قانون اساسی مورد حمایت و تاکید قرار دارند.6994/6026/            "}