{"onTitr":"","titr":" مشکل ثبت سفارش کالا در آذربایجان شرقی رفع شد","describe":" تبریز- ایرنا- مدیر کل امور اقتصادی و دارایی آذربایجان شرقی گفت: مشکل ثبت سفارش کالا در استان رفع شده و طبق دستورالعمل اختیارات ثبت سفارش به استان واگذار شد.", "text":"به گزارش ایرنا، علی اصغر عباس زاده عصر یکشنبه در جلسه شورای هماهنگی واحدهای تابعه وزارت اقتصاد و دارایی در مرند اعلام کرد: معافیت امور گمرکی چوب پنج درصد است و افرادی که در زمینه صنعت مبل و چوب شهرستان مرند فعال هستند و درخواست افزایش معافیت دارند، پیشنهادات خود را برای بررسی بیشتر به سازمان صنعت، معدن و تجارت ارائه کنند.وی در مورد درخواست تولیدکنندگان شهرستان مرند برای راه اندازی نمایندگی گمرک نیز اظهار داشت: به لحاظ قانونی تاسیس گمرگ در شهرستان ها ممنوع استو تنها می توان با اخذ تسهیلات از دولت پایانه صادراتی را در شهرستان ها راه اندازی کرد.** واحدهای تولیدی فعالیت شان را شفاف اعلام کنند**شریفی مدیرکل امور مالیاتی آذربایجان شرقی نیز در این جلسه اظهار داشت: تا جایی که قانون اجازه دهد در خدمت تولید کنندگان بوده و برای رفع مشکلات آنها تلاش می کنیم.وی با اشاره به مشکلات مالیاتی واحدهای تولیدی گفت: مالیات حق و حقوق دولتی است و با توجه به اینکه باید به سمت درآمدهای غیرنفتی حرکت کنیم واحدهای تولیدی باید طبق قانون فعالیت شان را شفاف کرده و به موقع در بانک اطلاعاتی امور مالیاتی اعلام کنند.شریفی بیان کرد: تلاش می کنیم به علت رعایت حال تولیدکنندگان و با مسئولیت پذیری خود ادارات در جهت بخشودگی جرایم عمل کنیم.**رویکرد بانک ها حمایت از تولیدکنندگان است**عادل غلامی سرپرست امور شعب بانک ملی آذربایجان شرقی نیز در این جلسه گفت: با توجه به سهم بی بدیل بانک ها در اقتصاد کشور، اقتصاد ما بانک محور است.وی با بیان اینکه رویکرد بانک ملی بنگاه داری و بستن واحدهای تولیدی نیست، اظهار داشت: هدف ما فراهم کردن بستری برای ادامه فعالیت های تولیدکنندگان است و در این مسیر تولیدکنندگان نیز باید تعامل خود با بانک ها را افزایش دهند.غلامی همچنین با اشاره به اینکه بخشودگی جرایم سیاست کلی بانک ها است، گفت: هر فردی اصل و سود تسهیلات را قبل و بعد از سررسید و بر اساس قرارداد اولیه تسویه کند جرایمش بخشیده می شود.وی اضافه کرد: در صورت بازپرداخت تسهیلات بدون مطالبات معوق نسبت به فک وثیقه اقدام می شود.سرپرست امور شعب بانک ملی آذربایجان شرقی رویکرد بانک ها را در جهت حمایت از تولیدکنندگان عنوان کرد و افزود: تلاش می کنیم تا از ظرفیت قانونی در جهت رفع مشکلات واحدهای تولیدی استفاده کنیم. **فعالیت 53 کارگزاری بورس در استان**محمد امین عابدینی مدیرعامل بورس منطقه ای آذربایجان شرقی نیز گفت: اکنون در استان 53 کارگزاری داریم که بیشتر آنها نمایندگی بورس کالا را نیز دارند.وی اعلام کرد: در تامین مالی واحدهای تولیدی در کنار بانک ها باید از بازار سرمایه نیز بهره برد چرا که بازار سرمایه این فرصت را ایجاد می کند تا در انجام کار تولیدی شریک پیدا کرده و از این راه هم به بقا و هم توسعه واحدهای تولیدی کمک کنیم.**نگاه تک بعدی به اقتصاد جوابگو نیست**داود گرشاسبی فرماندار ویژه شهرستان مرند نیز با اشاره به مشکلاتی که تولیدکنندگان با آن درگیر هستند، گفت: اگر رابطه درستی شکل نگرفته و همه دچار مشکل هستیم به این خاطر است که رفتار صحیح صورت نگرفته و نگاه ها یکسویه و منفعت طلبانه بوده است.وی افزود: نگاه تک بعدی به اقتصاد جوابگو نیست.فرماندار ویژه شهرستان مرند با اشاره به وجود نوسانات ارزی و تحریم در اقتصاد کشور بیان کرد: با توجه به مسائل اقتصادی در کشور، تنها با بخشنامه نمی توان کار کرد و باید با داشتن درک متقابل کارها را پیش ببریم.وی گفت: وظیفه بانک ها متناسب کردن فضای اقتصادی کشور است و این موضوع با سود بالای بانکی برای تسهیلات میسر نمی شود.گرشاسبی اعلام کرد: تا وقتی که به ذهن و فهم مشترک نرسیده و با رفتار منصفانه پیش نرویم به اقتصاد پویا دست نخواهیم یافت.3093/3071            "}