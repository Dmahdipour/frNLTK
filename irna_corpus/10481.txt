{"onTitr":" رئیس سازمان جهاد کشاورزی البرز:    ","titr":" ساخت و سازهای غیرمجاز بدون اغماض تخریب می شود","describe":" کرج-ایرنا- رئیس سازمان جهاد کشاورزی استان البرز با اشاره به اهمیت حفظ اراضی کشاورزی گفت: ساخت وسازهای غیر مجاز در این اراضی بدون هیچ اغماضی تخریب می شود.", "text":"به گزارش ایرنا، سید مجید موسوی عصر سه شنبه  در نشست اعضای شورای اسلامی استان البرز که در باشگاه فرهنگی، ورزشی میلاد کرج برگزار شد، اعلام کرد که هیچ تفاوتی بین افراد قائل نیستیم و ساخت وساز از طرف هر فردی که باشد ، تخریب می شود.وی بیان داشت: انتظارمی رود شوراهای اسلامی و شهرداری ها در حفظ اراضی حریم شهرها با سازمان جهاد کشاورزی همکاری بیشتری کنند.وی ادامه داد: امروز مهم ترین مشکل در بحث اراضی کشاورزی البرز موضوع تغییر کاربری اراضی است .موسوی گفت:  پیشنهاد می شود جلسات شهرستانی شود تا مسائل و مشکلات در این نشست ها به طور کامل مطرح و مورد بررسی قرار گیرد.وی اظهارداشت: جهاد کشاورزی قبل از تخریب بناهای غیرمجاز به عوامل آنها اخطار می دهد و سپس اعمال قانون می شود.وی با بیان اینکه بین کشاورز و حتی وزیر در ساخت و ساز غیر مجاز تفاوتی نیست ، گفت: اینکه برخی مواقع گفته می شود ما دوگانه در این بخش عمل می کنیم،  صحت ندارد.حسین قهرمانی رئیس شورای شهرستان کرج درنشست اعضای شورای استان البرز اعلام کرد:در بخش آسارا و مرکزی کرج ، حیاط  و ملک شخصی روستائیان به عنوان منابع طبیعی مطرح است .وی ادامه داد: کسانی که مالکیت بیش از 50 سال دارند نباید اراضی محدوده منزل آنان منابع طبیعی محسوب شود.قهرمانی  از مسئولان اداره کل منابع طبیعی البرز خواست تا دغدغه ساکنان برخی روستاهای بخش های مرکزی و آسارا را رفع کنند.محمد احمدوند رئیس شورای اسلامی محمد شهر کرج در این نشست گفت: طی سال های اخیر با پدیده تغییر کاربری اراضی مواجه هستیم و در این منطقه ویلا سازی باب شده است. وی ادامه داد: زمین های با  با کاربری کشاورزی  در چند نقطه از محمد شهر تغییر کاربری داده شده است.احمدوند اظهارداشت: هرچند احکام قضایی برای تخریب این گونه ساخت وسازها صادر شده و اجرا نمی شود.سید حسین موسوی رئیس شورای اسلامی شهر آسارا با اشاره به اینکه بحث مراتع طی چند سال گذشته در این منطقه بهبود یافته، گفت: این وضعیت ساماندهی شده و ورود دام های غیر مجاز به مراتع کنترل شده است .وی افزود: بیشتر قطعات  اراضی باغی در آسارا  کمتر از 500 متر مربع وسعت دارند که دراین زمینه تغییر کاربری کنترل لازم انجام می شود.فرشاد باقری رئیس شورای اسلامی شهر گلسار شهرستان ساوجبلاغ  با اشاره به اینکه گلسار تنها شهر مظلوم البرز است، گفت: این شهر در حاشیه پل کردان و جنوب اتوبان کرج- قزوین واقع شده و تنها شهری است که در کنار معادن استان قرار دارد.وی افزود: در این محدوده 30 معدن وجود دارد و کارخانجات آسفالت نیز در این منطقه فعال است که مشکلات عدیده ای برای گلسار به وجود آورده است.وی ادامه داد:ریزگردها و آلودگی هوا  براثر فعالیت معادن و کارخانه آسفالت مشکل ایجاد کرده و هنوز شهرداری گلسار نتوانسته هیچ عوارضی از صاحبان معادن اخذ کند تا به خواسته مردم رسیدگی شود.استان البرز 75 هزار هکتار زمین کشاورزی و باغی دارد.7410/ 6155            "}