{"onTitr":" معاون استاندار خراسان رضوی:    ","titr":" بانوان کارکردن با هم را بیشتر تمرین کنند","describe":" مشهد- ایرنا- معاون سیاسی، امنیتی و اجتماعی استاندار خراسان رضوی گفت: همه باید یاد بگیریم که با هم  کار کنیم و این موضوع به ویژه بین بانوان به تمرین بیشتری نیاز دارد.", "text":"محمد رحیم نوروزیان روز پنجشنبه در نشست مجمع مشورتی بانوان خراسان رضوی افزود: افراد جامعه به مدارا و با هم کار کردن نیاز دارند و در عین تفاوت در انگیزه ها و گرایشها باید با هم کار کنند.وی اظهار داشت: بسیاری از اختلافات که در کارهای جمعی و تشکیلاتی رخ می دهد ناشی از خودخواهی هاست که برخی رنگ و لعاب سیاسی به آن می دهند.وی گفت: برای تصدی پست مدیر کل اجتماعی استانداری خراسان رضوی در نظر بود یکی از بانوان استان معرفی شود که در این زمینه با بسیاری از بانوان همین مجمع مشورت شد اما خود این بانوان بر روی هیچ فردی اجماع نکردند و در نهایت ناچار شدیم یکی از مردان را برای تصدی این پست معرفی کنیم.نوروزیان افزود: نگاه استانداری خراسان رضوی این است که مجامع مشورتی بانوان و جوانان توفیقات بیشتری کسب کنند و راه اندازی این مجامع در راستای سیاست دولت تدبیر و امید و نیاز امروز کشور است.وی اظهار داشت: ما امروز بیش از هر زمان دیگر به مشارکت بانوان، جوانان، اقوام و مذاهب رسمی نیازمندیم و اگر امروز این کار را نکنیم فردا دیر است و در آینده دچار چالشهای امنیتی خواهیم شد.وی گفت: اقتدار هر کشور به این است که این اقشار را در قدرت، مدیریت و حاکمیت کشور مشارکت دهد و به همین خاطر است که در قانون برنامه ششم توسعه تکلیف شده است که حضور بانوان در ساختار مدیریتی کشور هر سال 6 درصد افزایش یابد.معاون سیاسی، امنیتی و اجتماعی استانداری خراسان رضوی افزود: انتظار این است که مجمع مشورتی بانوان خراسان رضوی نقش آفرینی بیشتر در مسائل داشته باشد و این در حالی است که این مجمع هنوز نتوانسته است تکلیف هیات رئیسه خود را تعیین کند.وی اظهار داشت: مجمع بانوان هر شهرستان مستقل است و می تواند تصمیات خود را برای گرفتن ضمانت اجرا به کارگروههای مرتبط در فرمانداری هر شهرستان و در نهایت شورای برنامه ریزی آن شهرستان ارائه دهد.وی گفت: ادامه و استمرار فعالیت مجمع مشورتی بانوان بسته به عملکرد این مجمع است و البته برخی می خواهند با بی توجهی یا کارشکنی موجب یاس و ناامیدی اعضای این مجمع شوند.معاون سیاسی، امنیتی و اجتماعی استاندار خراسان رضوی افزود: برخی اعضای شورای تامین استان خراسان رضوی و ائمه جمعه شهرستانها نسبت به این مجامع ابهام و حساسیت داشتند که برایشان شفاف سازی شد و گاهی مطرح می شد هدف از راه اندازی این مجامع بهره برداری  انتخاباتی است که چنین نیست.نوروزیان اظهار داشت: به فرمانداران شهرستانها تکلیف شده است که با مجامع مشورتی بانوان و جوانان شهرستان خود نشست برگزار کرده و نظرات مشورتی آنها را جویا شوند و در ارزیابی عملکرد فرمانداران نیز یکی از گزینه ها نوع تعامل آنها با این مجامع خواهد بود.مجمع مشورتی بانوان استان خراسان رضوی با رویکرد استفاده از ظرفیت مشورتی بانوان فرهیخته این استان شهریور ماه 1396 در مشهد و 28 شهرستان دیگر خراسان رضوی راه اندازی شد.این مجمع هم اکنون دارای هزار و 265 عضو در استان خراسان رضوی است. 1922/ 6053            "}