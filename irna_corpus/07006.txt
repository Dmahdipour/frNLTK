{"onTitr":"","titr":" زائران پاکستانی اربعین امسال به راحتی وارد ایران می شوند","describe":" زاهدان – ایرنا – امضای موافقت نامه 2 هیات ایران و پاکستان در زاهدان سبب ایجاد تسهیلات بیشتر در تفتان و میرجاوه برای زائران پاکستانی اربعین شد و این زوار مشکلات سال گذشته در مرز تفتان را نخواهند داشت.", "text":"به گزارش ایرنا نشست مشترک 2 هیات ایران و پاکستان به منظور برنامه ریزی بهتر و منسجم تر در زمینه ورود زائران اربعین حسینی از پاکستان به ایران و حل مشکلات موجود در این زمینه روز شنبه در استانداری سیستان و بلوچستان برگزار شد و طرفین توافقات انجام شده را در قالب تفاهم نامه ای به امضا رساندند.معاون امنیتی و انتظامی استاندار سیستان و بلوچستان و رئیس هیات ایرانی در این نشست مشترک اظهار داشت: از ابتدای ماه محرم امسال تاکنون 13 هزار و 700 زائر پاکستانی از طریق مرز میرجاوه وارد خاک ایران شده و به کشور عراق عزیمت کرده اند.محمدهادی مرعشی افزود: سال گذشته در ایام محرم 51 هزار و 200 زائر پاکستانی از طریق مرز میرجاوه وارد ایران شده و پس از استراحتی کوتاه برای شرکت در مراسم اربعین حسینی (ع) عازم عتبات عالیات شدند.وی با اشاره به افزایش حجم تردد زائران پاکستانی در ایام نزدیک به اربعین حسینی (ع) تصریح کرد: از آنجایی که سال گذشته مشکلاتی در ورود مسافران پاکستانی به ایران به وجود آمد امسال تعداد گیت های پایانه مسافربری میرجاوه از 10 به 18 گیت افزایش یافته است.سرپرست معاونت سیاسی اجتماعی استاندار سیستان و بلوچستان ادامه داد: برای ارتقای امکانات بهداشتی و خدماتی به زائران پاکستانی امسال 96 چشمه سرویس بهداشتی و 96 باب حمام در مرز میرجاوه ساخته شده است تا مسافران در زمان اسکان موقت در مرز از آن بهره مند شوند.رئیس هیات ایرانی این نشست مشترک خاطرنشان کرد: همچنین در زائرسرای زاهدان که روزانه ظرفیت پذیرش سه هزار نفر را دارد زائران با سه وعده غذای گرم مورد پذیرایی قرار می گیرند.مرعشی ادامه داد: علاوه بر این از سیستان و بلوچستان تا مرز عراق در غرب ایران در طول مسیر موکب هایی برای پذیرایی و استراحت موقت زائران پاکستانی ایجاد شده است.وی به برخی مشکلات در تردد زائران اشاره کرد و گفت: با توجه به بالا رفتن تعداد مسافران در ایام نزدیک به اربعین اگر زائران به صورت متناوب و تقسیم بندی شده از کشور پاکستان به ایران وارد شوند ساماندهی آنان بهتر خواهد بود.معاون امنیتی انتظامی استاندار سیستان و بلوچستان با اشاره به حوادث رانندگی مربوط به زائران پاکستانی در سال گذشته اظهار داشت: اتوبوس های حامل زائران پاکستانی اغلب فرسوده هستند که اگر امسال برای انتقال مسافران از اتوبوس های جدیدتر استفاده شود در کاهش آسیب ها موثر است.وی بر تکمیل بودن اسناد هویتی زائران پاکستانی تاکید کرد و گفت: باید به زوار و مسافران پاکستانی در خاک کشورشان تاکید شود که با اسناد هویتی کامل به مرز ایران وارد شوند.مرعشی همچنین به هماهنگی حرکت اتوبوس های هر کاروان در کشور پاکستان اشاره کرد و افزود: ناهماهنگی در تردد اتوبوس های یک کاروان سبب می شود تا افرادی که زودتر وارد مرز شده اند در انتظار دیگر مسافران کاروان باقی بمانند و این امر سبب تجمع مسافران در گیت کنترل گذرنامه و ایجاد مشکلات دیگر می شود.وی ادامه داد: برهمین اساس پیشنهاد می شود حرکت کاروان ها در خاک پاکستان با نظم و هماهنگی بیشتری انجام شود تا در این سوی مرز سرعت تردد زائران بیشتر شود.معاون امنیتی انتظامی استاندار سیستان و بلوچستان با بیان اینکه بخشی از زائران پاکستانی با پای پیاده وارد مرز ایران می شوند، تصریح کرد: از دولت پاکستان درخواست می کنیم آماری از زائران پیاده در اختیار ما قرار دهند تا خدمت رسانی به این زوار در ایران بهتر انجام شود.وی با اشاره به اخلاق مداری و تکریم زائران حسینی (ع) در مرز ایران اظهار داشت: گاهی فشارها در داخل مرز پاکستان سبب می شود تا زائران با کلافگی و بعضا عصبانیت وارد ایران شوند بنابراین پیشنهاد می کنیم فضای توام با مهربانی و تکریم در مرز این کشور نیز ایجاد شود تا زائران با آرامش خاطر به سفر خود ادامه دهند.مرعشی خاطر نشان کرد: در ایام تردد زائران اربعین به دلیل معطلی زائران در تفتان پاکستان تردد خودروهای ترانزیتی نیز به کندی انجام می شود که برای حل این مشکل باید برنامه ریزی کرد.وی همچنین از آمادگی برای جابجایی زائران پاکستانی به وسیله قطار تا مرز عراق خبر داد و گفت: توافقی در سطح ملی بین ایران و پاکستان در این زمینه انجام شده که بهتر است امسال از این ظرفیت استفاده شود. ** زائران پاکستانی به صورت گروهی وارد ایران می شوندمعاون استاندار بلوچستان پاکستان و رئیس هیات پاکستانی نیز در این نشست با تقدیر از جمهوری اسلامی ایران برای پذیرایی از زائران این کشور اظهار داشت: براساس تجربه سال گذشته تصمیم گرفتیم زائران اربعین را به صورت گروه های متناوب وارد مرز ایران کنیم.محمد حافظ طاهر افزود: در کویته مکان های ویژه ای برای استراحت و اسکان موقت زائران در نظر گرفته شده است.وی ادامه داد: همکاران ما در گمرک با افزایش تعداد کارکنان خود سرویس دهی به مسافران را از 12 ساعت به 24 ساعت تغییر داده اند که این امر سبب تسهیل در حرکت زائران می شود.معاون استانداری بلوچستان پاکستان تصریح کرد: با توجه به افزایش تردد مسافران در ایام اربعین سالن مسافربری با ظرفیت روزانه بیش از پنج هزار نفر برای تسهیل تردد زائران در مرز تفتان در نظر گرفته شده است. وی ادامه داد: پیشنهاد انتقال زائران از طریق ریلی بسیار مناسب است و به دنبال آن هستیم تا امسال تمهیدات لازم برای بهره برداری از این ظرفیت فراهم شود اما تصمیم با سالارهای کاروان های زائران است که از چه طریقی مسافران خود را منتقل کنند.محمد حافظ طاهر همچنین خواستار ایجاد یک خط ارتباطی مستقیم ویژه مسئولان ایران و پاکستان شد و گفت: از طریق این خط ارتباطی می توان تعداد و ساعت حرکت زائران را اعلام کرد تا ساماندهی و اسکان دادن آنان با برنامه ریزی بهتری انجام شود.به گزارش ایرنا، میل 72 مرزی شهرستان میرجاوه در 85 کیلومتری شرق زاهدان مرکز استان سیستان و بلوچستان و روبروی شهر مرزی تفتان پاکستان قرار دارد.زوار پاکستانی سال گذشته برای وارد شده به ایرانن با مشکلات زیادی در مرز کشور خودشان رو به رو بودند بطوریکه به گفته شماری از آنان به دلیل کمبود نیرو در اداره گذرنامه تفتان، نبود جا و سرپناه و امکانات در مرز تفتان پاکستان زوار اربعین دچار سرگردانی و کمبود آب و موادغذایی شده بودند که مردم میهمان نواز شیعه و سنی سیستان و بلوچستان با انتقال آب و موادغذایی به یاری آنان شتافتند.زوار پاکستانی پس از ورود به خاک ایران در مرز میل 72 مورد استقبال و پذایریی قرار گرفته و سپس به زائرسراها منتقل می شدند. 9908**3213 **6081            "}