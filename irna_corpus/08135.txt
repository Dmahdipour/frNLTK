{"onTitr":"","titr":" وکلای جوان، طعمه موسسات بدون مجوز وکالت نشوند","describe":" کرمان- ایرنا- رییس دانشکده حقوق دانشگاه آزاد اسلامی تهران گفت: وکلای جوان باید مراقب باشند که طعمه موسسات حقوقی بدون مجوز وکالت نشوند.", "text":"به گزارش ایرنا، جلیل مالکی شامگاه پنجشنبه در مراسم تحلیف کارآموزان وکالت کرمان افزود: وکلا باید مراقب موسساتی که توسط اداره ثبت شرکت ها در کل کشور برای افراد غیر وکیل و غیرحقوقدان به ثبت رسانده شده اند، باشند. وی در ادامه گفت: این موسسات با حق الزحمه های ناچیز همکاران را استخدام و پرونده های پیچیده و سنگین را به آنها ارجاع می دهند و خود اقدام به گرفتن حق الوکاله از موکل می کنند و این در حالی است که تمامی مسئولیت پرونده با وکالت جوان ما است . مالکی افزود: کارآموزانی که با وثیقه گذاشتن شرافت خود وارد وکالت می شوند امید است با سرلوحه قرار دادن اخلاق حرفه ای، آینده ای روشن و درخشان برای خود و برای حرفه وکالت به وجود آورند. وی با اشاره به رعایت اخلاق حرفه ای در وکالت گفت: در این راه مهم سرمایه گذاری روی اعتماد مردم است نه مادیات و با سرمایه گذاری روی اعتماد مردم است که می توان از نظر مادی و معنوی نیز در عرصه وکالت به مدارج بالایی برسیم. این وکیل پایه یک دادگستری افزود: زیر پا گذاشتن قوانین و اینکه انسان بخواهد یک شبه ره صد ساله را بپیماید نتیجه اش سر درآوردن از دادسرا و محاکم کیفری کشور است و یا اگر چنین نشود به عنوان افرادی انگشت نما در بین جامعه وکالت حتی اگر بخشی از آنچه را که به دست آوردند هزینه کنند تا اندکی از آبروی خود را بازپس گیرند هرگز نمی توانند. مالکی با بیان اینکه اخلاق حرفه ای مجموعه ای از ارزش هایی است که در هر صنفی وجود دارد و گفت: در صنف وکالت؛ رابطه وکیل و وکالت، وکیل و موکل، وکیل و همکاران، وکیل و سایر همکاران وکالتی است که خدشه دار کردن هر کدام از این ها به نوعی ضد ارزش در عرصه وکالت است و برای موکل حق است و برای وکیل تکلیف به شمار می رود. وی با اشاره به اینکه وکیل باید لحظه به لحظه از پرونده موکلش مراقبت و بر آن نظارت داشته باشد گفت: وکیل در صورت قبول پرونده باید پیگیر کار موکل باشد و پرونده را مثل یک نوزاد یا کودک لحظه به لحظه راهبری کند و موکل را از پیشرفت کار باخبر کند. مالکی تصریح کرد: لایحه نوشته شده توسط وکیل نباید تنها برای رفع تکلیف باشد و باید اینقدر ارزشمند و قوی و با پشتوانه مطالعه و پژوهش کافی باشد تا دفاع جانانه ای بتواند از موکل خود کند و آن وقت است که به قاضی نیز با دانش خود کمک می کنیم. 9889/ 5054            "}