{"onTitr":"","titr":" 100 روستا مهد در کشور ساخته و تجهیز می شود","describe":" بیرجند- ایرنا- عضو شورای مشارکت های سازمان بهزیستی گفت: با انعقاد تفاهم نامه ای بین موسسه خیریه نیک گامان جمشید تهران و این سازمان، ساخت و تجهیز 100 روستا مهد هدفگذاری شده که تاکنون 70 مورد آن محقق شده است.", "text":"اشکان تقی پور روز چهارشنبه در گفت و گو با خبرنگار ایرنا با بیان اینکه چهار روستا مهد در خراسان جنوبی ساخته و تجهیز شده است اظهار داشت: روستا مهدها مراکز مهمی هستند که راه ورود کودکان روستا را به مدارس هموار کرده و با یک وعده غذای گرم در رفع مشکلات تغذیه این کودکان موثر عمل می کنند. وی هدف اصلی موسسه خیریه نیک گامان جمشید تهران را حمایت از کودکان تحت پوشش سازمان بهزیستی عنوان کرد و افزود: برای همین منظور اقداماتی در راستای ایجاد روستا مهد و تجهیز آنها، ساخت مدرسه و تامین مسکن جامعه هدف، دنبال می شود. وی با بیان اینکه ساخت هشت مدرسه در مناطق محروم کشور با کمک خیران داخل و خارج کشور انجام می شود گفت: در سفری که اوایل مهرماه، فرهاد اقطار رئیس دبیرخانه مشارکت های مردمی سازمان بهزیستی به خراسان جنوبی داشته ، برخی نیازها احصا و به خیران منعکس شد که در این راستا کمک هایی توانستیم جذب کنیم. تقی پور، ساخت چهار واحد مسکن معلولان در قهستان را از دستاوردهای این سفر عنوان کرد و اظهار داشت: چهار خانواده معلول قهستان مسکن نیمه تمام داشتند که بیش از 120 میلیون تومان کمک برای تکمیل این واحدهای مسکونی جذب شده و امید است تا عید نوروز این افراد در منازل جدید ساکن شوند. وی با اشاره به راه اندازی مرکز نگهداری دخترانه و پسرانه در سربیشه و بیرجند افزود: خرید مبلمان و فرش برای این مراکز با هزینه کرد بیش از 160 میلیون تومان کمک خیران انجام می شود. عضو شورای مشارکت های سازمان بهزیستی همچنین از مساعدت خیران برای ساخت بیش از 60 مسکن خانواده های دارای معلول در خراسان جنوبی خبر داد و گفت: این افراد برای سهم آورده به مشکل برخورده اند که با کمک خیران مشکل آنها رفع می شود. وی درمان سوختگی و مشکل چشم معلولان استان را از دیگر برنامه های این سفر دانست و افزود: چهار تا پنج خانواده دارای این معلولیت ها به تهران سفر می کنند و پس از معاینه تحت درمان رایگان قرار خواهند گرفت. تقی پور در ادامه از قول مساعدت برای  تامین سهم آورده مسکن 46 خانواده در پروژه 252 واحدی مسکن معلولان خراسان جنوبی خبر داد و یادآور شد: تلاش می شود این اعتبار با کمک خیران داخل و خارج کشور تامین شود. وی با اشاره به سفری که به مناطق محروم و عشایری خوسف داشته است بیان کرد: در این سفر فرماندار شهرستان خوسف و مدیرکل بهزیستی خراسان جنوبی نیز تیم ما را همراهی می کردند و قابل توجه بود که مسئولان، افراد ساکن در این مناطق را چهره به چهره می شناختند. ** ساخت کپرسنتی اما بهداشتیمدیرعامل موسسه خیریه نیک گامان جمشید تهران با بیان اینکه عشایر این منطقه علی رغم همه مشکلات به ترک محل زندگی خود رضایت نمی دهند تصریح کرد: مقرر شد خانه های گلی مطابق اقلیم و فرهنگ مردم آنجا به کمک نیروهای جهادی ساخته شود که تاکنون حدود 15 میلیون تومان کمک مردمی برای ساخت این کپرهای گلی سنتی اما بهداشتی  جمع آوری شده است. وی با تاکید بر اینکه برای ساخت این منازل از خود عشایر نیز کمک گرفته می شود افزود: هدف ما تسهیل گری است و آموزش های لازم را به آنها می دهیم که خودشان ساخت و ساز کنند.تقی پور یاد آور شد: در صورتی که ساخت این کپرها تجربه موفقی باشد قابل تعمیم خواهد بود و در سایر مناطقی که این مشکل را دارند تا 30 واحد قول ساخت می دهیم. وی با بیان اینکه در این مناطق محروم 2 سری جهیزیه نیز اهدا می شود گفت: ارزش ریالی هر کدام از این جهیزیه ها 5 میلیون تومان است و اگر یکی از این عروس ها بتواند خواهر کوچکترش را برای رفتن به مدرسه تشویق کند یک میلیون تومان جایزه نیز دریافت خواهد کرد. ** سالانه 2 میلیارد کمک خیران جمع آوری می شود مدیرعامل موسسه خیریه نیک گامان جمشید تهران ادامه داد: تامین وسایل آموزشی و لوازم التحریر از دیگر برنامه های این موسسه بوده که با هدفگذاری 10 هزار دانش آموز تحت حمایت بهزیستی در 10 استان توزیع می شود که خراسان جنوبی نیز یکی از این استان ها است. وی با بیان اینکه 20 بسته لوازم التحریر برای کودکان نیازمند قهستان در این سفر توزیع شد افزود: سازمان های مردم نهاد باید با مشارکت نهادهای اجرایی در رفع محرومیت تلاش کنند و به جای موازی کاری به دنبال رفع مشکلاتی باشند که دستگاه های اجرایی در انجام آن محدودیت دارند. تقی پور از مشارکت هزار و 250 خیر داخل و خارج کشور با موسسه خیریه نیک گامان جمشید تهران خبر داد و گفت: معمولا کمک های خیران براساس بسته های پیشنهادی است و هرچه پروژه ها کلان تر باشد کمک ها نیز بیشتر می شود. وی اظهار داشت: سالانه این خیران 2 میلیارد تومان برای رفع نیاز محرومان کمک می کنند. 9893 *6054            "}