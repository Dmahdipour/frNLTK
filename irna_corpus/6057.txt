{"onTitr":"","titr":" 38 مدرسه جنوب کرمان در حریم جاده ها ایمن سازی شد","describe":" جیرفت – ایرنا - مدیر کل راهداری و حمل و نقل جاده ای جنوب استان کرمان گفت: 38 باب مدرسه این منطقه در حریم جاده ها ایمن سازی فیزیکی و آموزشی شد.", "text":"مسعود جمیلی روز یکشنبه در گفت و گو با خبرنگار ایرنا افزود: برای اجرای این طرح ها در هفت شهرستان جنوب استان کرمان یک میلیارد و 500 هزار و ریال هزینه شده است که چهارهزار و 200 دانش آموز از این نعمت بهره مند شدند.وی اظهار داشت: با اجرای موفقیت آمیز طرح ایمن سازی فیزیکی و آموزشی مدارس حاشیه راه های جنوب استان کرمان، سال گذشته  تعداد تصادفات در مناطق زیر پوشش طرح و مدارس هدف در رده سنی دانش آموزان به صفر رسیده است و امیدواریم با اجرای طرح های جدید هم گام مهمی در جهت ایمنی تردد دانش آموزان در جنوب استان شاهد باشیم.مدیر کل راهداری و حمل و نقل جاده ای جنوب استان کرمان با بیان اینکه ایمن سازی فیزیکی و آموزشی یکی از برنامه های جدی این اداره کل بمنظور کاهش تصادفات و ایمنی تردد دانش آموزان است، گفت: قرار گرفتن مدارس در کنار جاده‌ها سلامت عبور و مرور کودکان و دانش آموزان را تهدید می‌کند از این رو مجموعه اداره کل راهداری و حمل و نقل جاده‌ای جنوب استان در زمینه ایمن سازی مدارس حساسیت ویژه‌ای دارد.وی تصریح کرد: ایمن سازی آموزشی شامل نحوه صحیح تردد در شرایط مختلف جوی، شیوه پیاده و سوار شدن سرویس مدارس،  استفاده صحیح از دوچرخه و تشخیص علائم است.جمیلی ادامه داد: همچنین در بخش ایمن سازی فیزیکی نیز مدارس حاشیه راه ها را با نصب علائم ترافیکی شامل تابلو اخباری عبور دانش آموزان، خط کشی گذرگاه، نصب سرعت کاه، نوار لرزاننده و چشم گربه ای ایمن سازی شدند.وی هدف از اجرای این طرح را بالا بردن ضریب ایمنی عبور و مرور دانش آموزان برشمرد و گفت: اولویت ها برای اجرای طرح های ایمن سازی مدارس حاشیه راه ها براساس مواردی چون میزان تردد در جاده، فاصله مدرسه از جاده، تعداد دانش آموزان و میزان ترددهای عرضی از جاده تعیین می شود.مدیرکل راهداری و حمل و نقل جاده ای جنوب کرمان مستقل از مرکز استان، هفت شهرستان جیرفت، عنبرآباد، کهنوج، منوجان، رودبار جنوب، قلعه گنج و فاریاب را تحت پوشش دارد./7450/7429/ 5054            "}