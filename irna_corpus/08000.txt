{"onTitr":" نماینده ولی فقیه در استان مرکزی:    ","titr":" توصیه های رهبری فصل الخطاب مسئولان باشد","describe":" اراک - ایرنا - نماینده ولی فقیه در استان مرکزی گفت: توصیه ها و تاکید مقام معظم رهبری باید فصل الخطاب مسئولان در اجرای امور کشور باشد.", "text":"به گزارش ایرنا، آیت الله «قربانعلی دری نجف آبادی» در خطبه های نماز جمعه این هفته اراک در مصلی بیت المقدس این شهر، افزود: مقام معظم رهبری در سخنرانی روز گذشته خود در بین بسیجیان سلحشور کشور با قاطعیت و اقتدار منحصر فرد  از مواضع و منافع ملت ایران دفاع کردند و توصیه های معظم له باید چراغ هدایتگر در پیشبرد امور کشور و عملکرد مسئولان در اجرای امور کشور باشد. وی ادامه داد: حضور یکپارچه بسیجیان نقاط مختلف کشور در رزمایش محمدرسول الله(ص) سپاه پاسداران یکبار دیگر اقتدار و عظمت ایران اسلامی را به منصه ظهور گذاشت و دشمنان باید بدانند که این ملت همچنان با تمام وجود پشتیبان آرمان های انقلاب اسلامی و رهبر معظم انقلاب است. امام جمعه اراک اظهار داشت: تحریم  و تهدید دشمنان ایران و انقلاب اسلامی  نمی تواند ملت ایران را از ادامه مسیر انقلاب ناامید کند و با وحدت و یکپارچگی ملی این محدودیت های دشمنان به فرصت استقلال و توسعه ایران اسلامی منجر می شود و ملت ایران بار دیگر با خنثی کردن توطئه ها، سیلی محکمی به صورت آمریکا می زند. وی بیان کرد: قدرت پدافندی و آفندی سپاه پاسداران در حمله موشکی به مواضع داعش و دیگر تروریست ها در بوکمال با فاصله بیش از 570 کیلومتر، اقتدار نظامی ایران اسلامی را به جهانیان نشان داد و در این عملیات موفقیت آمیز بیش از 40 نفر از سران داعش به درک واصل شدند. آیت الله دری نجف آبادی گفت: این اقدام سپاه پاسداران قدرت انقلاب اسلامی  است و دشمنان ملت ایران باید بدانند که اگر بخواهند مرزها و آرمان های ملت ایران را مورد تهاجم قرار بگیرند نیروهای مسلح غیور این کشور با قدرت هر چه تمامتر مقابل زیاده خواهی های آن ها ایستادگی می کند. وی افزود: ملت ایران در جریان دفاع مقدس که از کمترین تسلیحات نظامی برخوردار بودند با مقاومت، ایثار و فداکاری مقابل رژیم بعثی که از حمایت های ابرقدت های جهانی برخوردار بود با قدرت از کیان کشور دفاع کردند و اجازه دست درازی به خاک ایران را به دشمنان ندادند و امروز هم کوچکترین توطئه دشمنان با پاسخ دندان شکن نیروهای مسلح این کشور مواجه می شود. نماینده ولی فقیه در استان مرکزی خروج آمریکا از پیمان مودت را یکی دیگر از عهد شکنی های شیطان بزرگ مقابل ملت ایران دانست و گفت: این اقدام آمریکا نشان داد که آن ها دشمن قسم خورده ملت ایران هستند و به هیچ عنوان با چنین کشوری نمی توان مذاکره کرد. وی بیان کرد: ملت ایران در هر شرایطی پشتیبان آرمان های انقلاب اسلامی، امام راحل و رهبر معظم انقلاب بوده اند و مسئولان باید با توجه بیشتر به مسائل و مشکلات مردم و به خصوص حل مشکلات اقتصادی و معیشتی لایه های مختلف جامعه از حضور همیشگی مردم قدردانی کنند. آیت الله دری نجف آبادی افزود: اموال مسلمین باید در راستای تولید، اشتغال، ارتقای بهره وری و تولید ناخالص ملی هزینه شود و دستگاه های نظارتی نیز باید دامنه رصد خود را گسترده تر کرده و از هدر رفت اموال مسلمین جلوگیری کنند و با متخلفان با جدیت برخورد کنند.وی گفت: مسئولان و دولتمردان باید مسایل ارزی کشور را پیگیری کنند تا نرخ ارز در کشور به یک قیمت معقول و منطقی برسد و نباید مردم و به خصوص محروم در این رهگذر نوسان نرخ ارز تحت فشار قرار گیرند. امام جمعه اراک بیان کرد: دامنه نظارت دستگاه های متولی باید گسترده شود و  اجازه نمی دهیم  که ارز از کشور خارج شود چرا که خروج ارز به مثابه فرار سرمایه است و این خیانت مستقیم به حقوق مردم و به خصوص محرومان است. وی تاکید کرد: مردم نیز باید خود را در تولید ناخالص ملی، ارزش افزوده و بهره وری سهیم بدانند و با صرفه جویی در مصرف انرژی و نقش آفرینی در تولید همگام با مسئولان در جهت آبادانی کشور حرکت کنند. امام جمعه اراک در خصوص واگذاری پالایشگاه امام خمینی(ره) شازند به بخش خصوصی نیز گفت: این واحد پالایشگاهی به عنوان یکی از دستاوردهای ارزشمند نظام اسلامی در استان مرکزی در بهترین وضعیت و شرایط کاری به سر می برد و با تولید روزانه بیش از 17 میلیون لیتر بنزین یورو چهار بخش عمده ای از نیاز کشور را تامین می کند. وی افه کرد: بعد از اینکه فروش پالایشگاه امام خمینی(ره) شازند از طرف سازمان خصوصی سازی قطعی شد،مکاتبه ای ویژه با رهبر معظم انقلاب صورت گرفت و تصمیم مسئولان دولتی در این خصوص به معظم له گزارش شد و ایشان فرموده اند که هر اقدامی در این خصوص باید با نظر قطعی نماینده ولی فقیه در استان صورت پذیرد و نظر اینجانب نیز در این خصوص منفی است. آیت الله دری نجف آبادی بیان کرد: مسئولان سازمان خصوصی سازی با انتشار مطالبی پالایشگاه شازنده را زیان ده معرفی کرده اند در صورتی که بر اساس گزارش ها  هر بشکه نفت خام که در فرآیند فرآوری قرار می گیرد و به بنزین با گازوئیل تبدیل می شود بیش از هشت دلار سود دارد. وی در بخش دیگری از سخنان خود با اشاره به هفته نیروی انتظامی نیز گفت: امنیت پایدار جامعه در پرتو خدمات صادقانه نیروهای نظامی، امنیتی و انتظامی محقق می شود. نماینده ولی فقیه در استان مرکزی بیان کرد: ایجاد امنیت فردی، اجتماعی، اخلاقی، روحی و روانی و فرهنگی در جامعه از مهمترین مسئولیت های پلیس است که باید برای تحقق این مهم از همه ظرفیت های خود استفاده کند. وی اضافه کرد: در شرایط نا امنی در کشورهای منطقه، نیروی انتظامی با ایجاد شرایط همکاری و همدلی با دستگاه های امنیتی و اطلاعاتی، حفظ امنیت را از مرزها آغاز کرده و تا مرکز کشور ادامه دارد و مردم باید قدردان این موهبت الهی باشند.  امام جمعه اراک به تامین امنیت اخلاقی در جامعه اشاره کرد و افزود: هر اقدامی که ارزش های ناب اسلام، انقلاب و آرمان های والای امام راحل و شهدا را تحت الشعاع خود قرار دهد، ناپسند است و پلیس باید با خاطیان برخورد کند. نماز عبادی سیاسی جمعه در 33 نقطه استان مرکزی اقامه می شود. 3017/6013/            "}