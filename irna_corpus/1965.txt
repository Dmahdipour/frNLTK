{"onTitr":" بمناسبت هفته ملی کودک    ","titr":" 40 برنامه مختلف فرهنگی آموزشی کودکان در خوی اجرا می شود","describe":" ارومیه- ایرنا- رییس کانون پرورش فکری کودکان شهرستان خوی گفت: 40 برنامه مختلف اجتماعی، فرهنگی، آموزشی،‌ ورزشی و هنری به مناسبت هفته ملی کودک برای نوجوانان و کودکان شهرستان در طول هفته ملی کودک برگزار می شود.", "text":"فاطمه عنبری روز چهارشنبه در گفت و گو با خبرنگار ایرنا افزود: به منظور آشنایی کودکان با حفظ محیط زیست مسابقه نقاشی محیط زیست، پخش کلیپ انواع حفاظت از طبیعت و مسابقه حضوری با حضور اعضای کانون خوی و تعدادی از دانش آموزان ابتدایی مدارس شهرستان و با همکاری اداره محیط زیست برگزار شد.وی تقارن ماه محرم با هفته کودک را فرصتی برای آشنایی بیشتر کودکان با حماسه عاشورا دانست و اضافه کرد: این تقارن مبارک توجه کانون را در برنامه ریزی برای آشنایی هرچه بیشتر کودکان با اهداف قیام حسینی در قالب های مختلف تعزیه خوانی کودکان، اهدای نذر، نمایش و نقاشی های ویژه عاشورا در خوی سوق داد.وی بیان کرد: برگزاری انواع مسابقات بومی محلی کودکانه، لالایی های سرزمین من، دعاهای کودکان با موضوع صلح در جهان، عصر شعر72 غزل، اجرای برنامه تئاتر عروسک های کاغذی و کارگاه خوشنویسی پیام های عاشورا از دیگر برنامه های این هفته در خوی بود.وی آشنایی با کتاب و توجه دادن کودکان به کتاب و مطالعه را از دغدغه های اصلی کانون عنوان کرد و افزود: یکی از سیاست های اصلی کانون توجه دادن کودکان به کتاب است و در این هفته نیز برنامه اهدای کتاب به همراه برگزاری برنامه های کودک کتاب و مطالعه و کتاب خوانی و مسابقات گوناگون اشتراک گذاری کتاب های خوانده شده توسط کودکان اجرایی شد.به گزارش ایرنا، برنامه های هفته کودک از 14 تا 20 مهر، همزمان با سراسر کشور،‌در 23 مرکز ثابت و 10 مرکز سیار، روستایی و پستی کانون کودکان آذربایجان غربی هم برگزار می شود.7132/2093            "}