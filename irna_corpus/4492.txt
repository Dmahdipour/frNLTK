{"onTitr":"","titr":" پشت پرده سیاست های اعلانی کاخ سفید","describe":" تهران- ایرنا- مقامات ایالات متحده مدتی است که در سیاست های اعلانی خود «تغییر رفتار» ایران را جایگزین «تغییر رژیم» کرده اند؛ تغییر رویکردی نمادین که نه از جهت راهبرد حاکم بر کاخ سفید بلکه بیش از هر عاملی متاثر از افزایش قدرت و بهبود وجهه ایران در نزد جهان است.", "text":"به گزارش گروه تحلیل، تفسیر و پژوهش های خبری ایرنا، از تیرماه پارسال که «رکس تیلرسون» وزیر امور خارجه وقت آمریکا به تشریح راهبرد دولت جدید این کشور در قبال ایران پرداخت و گفت «باید از عناصری در ایران حمایت شود که می توانند رژیم ایران را بطور صلح آمیز عوض کنند» تا به امروز تغییر آشکاری در مواضع مقامات این کشور صورت گرفته است. هر چند با توجه به دشمنی چهار دهه ای ایران و آمریکا، سخنان تیلرسون بیانگر واقعیت بود اما از آن زمان به بعد کاخ سفید تلاش کرد دست کم در سیاست های اعلانی خود از بیان چنین مسایلی به شدت بپرهیزد و تنها در سیاست های اعمالی بر آن تمرکز داشته باشد.در همین ارتباط در روزهای آغازین مرداد ماه، «جیمز متیس» وزیر دفاع آمریکا با بیان اینکه سیاست تغییر رژیم ایران مد نظر ایالات متحده نیست بار دیگر تاکید کرد که «هدف اصلی همچنان تغییر رفتار تهران در منطقه خاورمیانه بوده که از دید واشنگتن تهدید آمیز است.» «دونالد ترامپ» رئیس جمهوری آمریکا به دنبال خروج از برجام، بر مسائلی همچون فعالیت های موشکی ایران، تحرکات منطقه ای جمهوری اسلامی و پیوند دادن کشورمان با تروریسم تمرکز کرده است تا بلکه اجماعی بین المللی علیه سیاست های کشورمان ایجاد و از همپیمانان خاورمیانه ای خود را در مقابل جمهوری اسلامی حمایت کند. تشدید فشارهای اقتصادی بر ایران با از سرگیری تحریم های ثانویه از دیگر اهداف امریکا است که به رغم مخالفت های جهانی، با جدیت تمام پیگیری می شود. در همین ارتباط چند هفته پیش «جان کری» وزیر امور خارجه پیشین آمریکا تاکید کرد که «دولت دونالد ترامپ به دنبال تغییر رژیم در ایران است و می ‌خواهد با ضربه به اقتصاد و منزوی کردن ایران، این سیاست را دنبال کند.» به باور کری، آمریکا پیش از این در برنامه‌ های تغییر حکومت‌ ها موفق نبوده و همچنین هیچ مقام ایرانی از موضع تسلیم با آمریکا مذاکره نخواهد کرد.«استیون سیمون» و «جاناتان استیونسون» از تحلیلگران مسائل راهبردی در مقاله ای با عنوان «چرا خصومت تاثیری برخلاف خواسته های ما به همراه دارد؟» که آگوست 2018 از نشریه «فان افرز» انتشار یافت، باوری مشابه کری داشتند و نوشتند: ترامپ نه تنها به دنبال محدود کردن قدرت ایران است بلکه می خواهد حضور منطقه ای این کشور را کاهش دهد. نفوذ ایران را در مرزهایش محدود کند، آن را خلع سلاح کند و به طور تلویحی رژیم آن را تغییر دهد.از نگاه این دو کارشناس مسائل بین المللی، اسرائیل، عربستان و امارات متحده در یک مبارزه تبلیغاتی مشارکت دارند تا رئیس جمهور ساده لوح آمریکا را متقاعد کنند که ایران تهدیدی کشنده است که برای به دست گرفتن کنترل چهار پایتخت در خاورمیانه، یعنی بغداد، بیروت، دمشق و صنعا تلاش می کند. هدف آشکار اسرائیلی ها، اماراتی ها و سعودی ها این است که مساله ایران را به یک مساله نامتعارف و پیچیده در سیاست خارجی آمریکا تبدیل کنند و دولت ترامپ را به سوی یک اقدام جنبشی سوق دهند. «تروریسم» بهانه ای دیگر برای برخی کشورها است که با مرتبط دانستن آن با ایران در پی تامین منافع خود برآیند. آمریکا، اسرائیل و برخی کشورهای عرب منطقه که از توانمندی ایران در هراس اند و نتوانسته اند برنامه هسته ای ایران را تهدیدی برای امنیت منطقه و جهان معرفی کنند، بر موج تروریسم سوار شده و ایران را حامی گروه های تندرو می دانند. تشکیل «گروه اقدام ایران» طی ماه های گذشته در وزارت امور خارجه آمریکا نیز در همین راستا صورت گرفت که چند روز پیش در نخستین گزارش 48 صفحه ای خود، مدعی «فعالیت‌های خرابکارانه و تروریستی ایران» شد. همچنین ماه گذشته (12 شهریورما) بود که «جان بولتون» مشاور امنیت ملی کاخ سفید در نشست خبری به تشریح راهبرد جدید آمریکا برای مقابله با تروریسم پرداخت و مدعی شد که «ایران پس از انقلاب اسلامی سال 1357 بانک مرکزی جهانی برای تروریسم بین ‌المللی بوده است»؛ رخدادی که از هفت سال پیش تا کنون برای نخستین بار مطرح می شود و نشانگر آن است که ایالات متحده برای مقابله با ایران بیش از هر ابزاری از تروریسم سود می جوید. اما با رای دیروز نمایندگان مجلس شورای اسلامی به الحاق ایران به کنوانسیون بین المللی مقابله با تامین مالی تروریسم (CFT) که مقدمه ای برای ورود ایران به ویژه اقدام مالی (FATF) به شمار می رود، ادعای دشمنان مبنی بر ارتباط تهران با گروه های تروریستی رنگ خواهد باخت. ولی فعالیت های موشکی ایران موضوعی است که همچنان مقامات کاخ سفید بر آن تمرکز کرده و با استفاده بزاری از آن سعی در تهدید نشان دادن ایران دارند. پژوهش**9242**1552            "}