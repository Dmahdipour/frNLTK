{"onTitr":"","titr":" 3842 اثر به چهارمین سوگواره ملی میعادگاه عاشورایی ارسال شد","describe":" زنجان - ایرنا - رئیس ستاد برگزاری چهارمین سوگواره ملی میعادگاه عاشورایی گفت: سه هزار و 842 اثر فرهنگی و هنری به چهارمین سوگواره ملی میعادگاه عاشورایی دانشجویان ارسال شد.", "text":"کامران جعفری روز پنجشنبه در گفت و گو با خبرنگار ایرنا، اشاعه و انتقال پیام بصیرتی حماسه عاشورا به مخاطبان، بدعت شناسی و آگاهی از زمینه های ورود بدعتها و تحریف فرهنگ عاشورا و پرورش نیروهای توانمند در زمینه تولید آثار برای تبیین و اشاعه اهداف قیام عاشورا را از جمله اهداف برگزاری سوگواره ملی میعاد گاه عاشورایی دانشجویان سراسر کشور برشمرد و گفت: دریافت آثار برای چهارمین سوگواره ملی میعادگاه عاشورایی از 10 مرداد آغاز و تا 13 مهرماه امسال ادامه داشت و علاقه‌مندان برای شرکت در این سوگواره ملی، آثار خود را در قالب شعر، عکس، قطعه ادبی شامل دل‌نوشته و نثر و نیز قطعه تصویری شامل کلیپ، نماهنگ و فیلم به دبیرخانه سوگواره ارسال کردند.وی افزود: در بخش عکس 2 هزار و 380  اثر، در بخش شعر یک هزار و 70 اثر، در بخش قطعه‌های تصویری 127 اثر و در بخش قطعه‌های ادبی نیز 265 اثر به دبیرخانه چهارمین سوگواره ملی میعادگاه عاشورایی دانشجویان سوگواره ارسال شده است. به گزارش ایرنا، سال گذشته در سومین دوره سوگواره ملی عاشورایی دانشجویان در مجموع سه هزار و 138 اثر از 912 شرکت کننده به دبیرخانه ارسال شد.رئیس ستاد برگزاری چهارمین سوگواره ملی میعادگاه عاشورایی گفت: آیین اختتامیه این رویداد فرهنگی به همت معاونت فرهنگی جهاددانشگاهی زنجان و با موضوع عاشورا و نهضت حسینی و بخش ویژه زنجان پایتخت شور و شعور حسینی در نیمه اول آبان‌ امسال به میزبانی حسینیه اعظم زنجان برگزار می‌شود.3088/6085            "}