{"onTitr":"","titr":" طرح تامین یک وعده غذای گرم کودکان نیازمند در ایلام آغاز شد","describe":" ایلام - ایرنا - اجرای طرح تامین یک وعده غذای گرم همزمان با سراسر کشور روز سه شنبه در مهدهای کودک استان ایلام آغاز شد.", "text":"به گزارش ایرنا، این طرح بصورت نمادین با حضور جمعی از مسئولان بهزیستی و دانشگاه علوم پزشکی ایلام در مهد کودک عطر یاس روستای هفت چشمه شهر ایلام آغاز شد.معاون امور اجتماعی اداره کل بهزیستی ایلام در این آیین گفت: این طرح ویژه کودکان مهدهای روستایی، حاشیه شهر و کم برخوردار است که در مجموع 6 هزار و 559 کودک زیر پوشش اجرای آن قرار می گیرند.شاپور کردی افزود: طرح تامین یک وعده غذای گرم روزانه با هدف پیشگیری از سوء تغذیه کودکان محروم و با همکاری دانشگاه علوم پزشکی به مدت 120 روز در روستا مهدها و مهدهای حاشیه شهری و محروم استان ایلام اجرا خواهد شد. وی با بیان اینکه این طرح امسال در 200 مهد کودک اجرا می شود، ادامه داد: در قالب اجرای این طرح پنج روز در طول هفته غذای گرم به کودکان این مهدها با حمایت مالی بهزیستی داده خواهد شد. وی اعتبار پیش بینی شده برای اجرای این طرح در سال جاری را بیش از 17 میلیارد و 615 میلیون ریال عنوان کرد و افزود: امسال سرانه هزینه این طرح برای هر کودک از 20 هزار ریال پارسال به 22 هزار ریال افزایش یافته است. کردی با اشاره به اینکه تمامی مهدهای کودک استان بصورت خصوصی با نظارت بهزیستی فعالیت دارند، اجرای طرح کمک به تامین شهریه کودکان نیازمند و مددجوی زیر پوشش را به تعداد یک هزار و 100 کودک و چهار میلیارد و 400 میلیون ریال اعتبار از دیگر طرح های این اداره کل در حمایت از مهدهای کودک در سال جاری برشمرد. وی طرح توسعه و تجهیز مهدهای کودک مناطق محروم این استان را دیگر طرح حمایتی بهزیستی از مهدهای کودک روستایی و مناطق محروم برشمرد که امسال در 22 مهد کودک با سرانه 20 میلیون ریال اجرا می شود. بیش از 11 هزار کودک در 330 مهد کودک روستایی و شهری استان ایلام نگهداری می شوند. 7171/6119            "}