{"onTitr":"","titr":" بانوی طلایی پارا آسیایی: مادر مهربانم دستانت را می بوسم","describe":" شیراز-ایرنا- آرزو رحیمی، بانوی شیرازی و دارنده مدال طلای پارا آسیایی گفت: فکرش را می کردم که در این بازی ها مدال بگیرم و دوست دارم از همین جا بگویم مادر دلسوز و مهربانم که زحمات فراوانی برای موفقیت من متحمل شدی، دستانت را می بوسم.", "text":"به گزارش ایرنا این ورزشکار طلایی و با اراده که پنجشنبه موفق به کسب مدال طلای ماده پرتاب وزنه در بازی های پارا آسیایی 2018 جاکاراته شد، پس از کسب این موفقیت، افزود : همه چیز در مرحله نهایی این رقابت ها عالی بود و خرسندم از اینکه پیش بینی که قبل از بازی ها داشتیم به واقعیت پیوست و توانستم دل مردم کشورم را شاد کنم.رحیمی اضافه کرد: تلاش زیادی کردم تا به این مقام ارزشمند دست یابم و خدا را شاکرم که به مدال طلا رسیدم.وی ادامه داد: نشان دادم که هیچ گاه معلولیت نمی تواند برایم محدودیت ایجاد کند و با اراده به راهم ادامه می دهم.این بانوی ورزشکار گفت: پس از کسب مدال طلای پارا آسیایی باید تمرینات خود را بیشتر کنم تا بتوانم سهمیه رقابت های پارالمپیک 2020 ژاپن را به دست بیاورم.رحیمی، همچنن از مربیان و خانواده اش تقدیر کرد و اظهار داشت: امیدوارم با این مدال، مزد زحمات آنان را داده باشم.این ورزشکار شیرازی امروز (پنجشنه) در ماده پرتاب وزنه، با پرتابی به میزان چهارمتر و 27 سانتی متر نشان طلا را برای کاروان ورزشی ایران به ارمغان آورد.بدین ترتیب با پایان یافتن پنجمین روز این رقابت ها، ورزشکاران شرکت کننده از استان فارس تا کنون 9مدال رنگارنگ کسب کرده اند.ساره جوانمردی در تپانچه بادی به مسافت 50 و 10 متر 2 نشان طلا گرفت، سمیرا ارم در تپانچه 10 متر صاحب نشان نقره شد، علی اصغر جوانمردی در پرتاب وزنه مدال نقره گرفت، امید ظریف صنایعی هم در دو 200 و 100 متر 2 نشان برنز و در 400 متر نشان طلا گرفت ، زهرا محمدی راد در شطرنج نقره کسب کردوو آرزو رحیمی در پرتاب وزنه طلایی شد.زهرا محمدی راد در رشته شطرنج، سامان بلاغی، ندا فراستی، سمیه کهزاد پور و ناهید کرمی (بسکتبال با ویلچر)، ساره جوانمردی و سمیرا ارم (تیراندازی)، بهرام سلیمانی (دوچرخه سواری)، محمد الوان پور، سید علی اصغر جوانمردی، آرزو رحیمی، امید ظریف صنایعی و علیرضا فرح (دو و میدانی) و علی غریب شی (وزنه برداری) 14 ورزشکار اعزامی از استان فارس هستند و محسن عزیز نژاد هم از این استان به عنوان مربی دو و میدانی حضور دارد.سامان بلاغی، ندا فراستی، سمیه کهزاد پور، ناهید کرمی، ساره جوانمردی، سمیرا ارم، علیرضا فرح و محمد الوان پور از جمله ورزشکاران استان فارس در بازی های جاکارتا هستند که شانس کسب مدال در این رقابت ها را دارند.ساره جوانمردی، پرچمدار کاروان ایران در آیین افتتاحیه بازی های پارا آسیایی 2018 جاکارتا بود و سمیرا ارم هم دیگر بانوی تیرانداز شیرازی، پرچمدار مراسم اختتامیه این بازی هاست. سامان بلاغی، سمیه کهزاد پور، ندا فراستی ، ساره جوانمردی و بهرام سلیمانی ورزشکارانی هستند که در دومین دوره این بازی ها که در سال 2014 در اینچئون کره جنوبی برگزار شد، حضور داشتند. ساره جوانمردی در این دوره (2014) در تیراندازی 2 نشان طلا گرفت و سمیه کهزاد پور، ندا فراستی و سامان بلاغی هم در بسکتبال با ویلچر نشان برنز را از آن خود کردند و بهرام سلیمانی هم در رشته دوچرخه سواری چهارم شد.همچنین فوتبالیست های فارسی در دوره گذشته (دومین دوره) چهار مدال طلا کسب کردند، که در سومین دوره، رشته فوتبال هفت و پنج نفره از بازی های پارا آسیایی جاکارتا، حذف شده است.کاروان 20 نفره اعزامی از استان فارس در مسابقه های پارا آسیایی 2014 اینچئون کره جنوبی، با کسب هشت مدال طلا، یک نقره و سه برنز، کارنامه درخشانی از خود به جای گذاشتند. کاروان ورزشی ایران در نخستین دوره این بازی ها که در سال 2010 در گوانژو چین و با حضور چهار هزار ورزشکار از 41 کشور آسیایی در 19رشته برگزار شد، با کسب 80 مدال (27 طلا، 24 نقره و 29برنز) به مقام چهارم رسید. ورزشکاران ایران در دومین دوره این بازی ها که در اینچئون کره جنوبی و با حضور چهار هزار و 500 ورزشکار از 41 کشور برگزار شد، در 16رشته ورزشی حضور یافتند و در این دوره هم با کسب 120مدال (37 طلا، 52 مدال نقره و 31مدال برنز) بعد از کشورهای چین، کره جنوبی و ژاپن به مقام چهارم دست یافت.سومین دوره بازی های پارا آسیایی که چهاردهم مهر 97 با پرچمداری ساره جوانمردی ورزشکار شیرازی آغاز شد تا بیست و یکم همین ماه در شهر جاکارتا پایتخت کشور اندونزی ادامه دارد. هم اینک در جدول رده بندی مدال ها، تیم چین با 137مدال طلا، 69 نقره و 49 برنز پیشتاز است، کره جنوبی با 43 مدال طلا، 33 نقره و 34 برنز در جای دوم قرار دارد و ایران هم با 40 طلا ،32 نقره و 32 برنز سوم است.7368 /6118            "}