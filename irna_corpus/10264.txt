{"onTitr":"","titr":" ترافیک مرسولات خارجه در خراسان رضوی افزایش یافت","describe":" مشهد- ایرنا- مدیرکل پست خراسان رضوی گفت: ترافیک صادره امانات پستی خارجی از این استان ظرف شش ماه نخست امسال نسبت به مدت مشابه سال قبل 35 درصد بیشتر شده است.", "text":"سیداحمد موسوی روز چهارشنبه در گفت و گو با خبرنگار ایرنا افزود: در این مدت دو هزار و 530 مرسوله پستی خارجی در قالب سوغات و هدایا از خراسان رضوی ارسال شد. این رقم پارسال هزار و 866 فقره امانت پستی بود. وی گفت: با توجه به افتتاح حوزه امانات تجاری پست خراسان رضوی در مرداد ماه سال جاری پست استان توانسته سهمی از بازار صادرات تجاری و ارسال اضافه بارهمراه مسافر را به خود اختصاص دهد.مدیرکل پست خراسان رضوی افزود: پیش از این اضافه بار و سوغات مسافران تنها از فرودگاه مشهد تا فرودگاه مقصد خارجی منتقل می شد اما با اضافه شدن پست به این فرایند، بار و سوغات مسافران خارجی از محل اقامتشان در محل تحویل پست شده و با همکاری پست کشور مقصد در محل اقامت شهروند خارجی در کشورش تحویل می شود.شهروندان خراسانی پارسال 53 میلیون و 567 هزار مرسوله پستی شامل پاکتهای پست معمولی، مرسولات سفارشی و پیشتاز، بسته، امانات و خدمات قراردادی با ادارات و سازمانها دریافت یا ارسال کردند. خراسان رضوی با شش میلیون و 400 هزار نفر جمعیت، سه میلیون نشانی پستی و 672 واحد پستی دارد.3221/1858            "}