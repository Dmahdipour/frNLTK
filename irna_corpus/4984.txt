{"onTitr":" نماینده ولی فقیه در خراسان جنوبی:    ","titr":" مواضع ایمانی در نیروهای مسلح حفظ شود","describe":" بیرجند - ایرنا - نماینده ولی فقیه در خراسان جنوبی و امام جمعه بیرجند گفت: مواضع ایمانی در جامعه به ویژه در نیروهای مسلح و نیروی انتظامی حفظ و تقویت شود.", "text":"به گزارش ایرنا حجت الاسلام و المسلمین سید علیرضا عبادی روز دوشنبه در دیدار فرماندهان و کارکنان انتظامی خراسان جنوبی به مناسبت هفته ناجا اظهار داشت: دین و ایمان بالاترین ثروت است که قیمتی روی آن نمی توان گذاشت و باید این ثروت قدر داشته شود.وی با تاکید بر توجه به نعمت های الهی افزود: نعمت های خدا را با هیچ بیان و قلمی نمی توان توصیف کرد همانطور که ذرات این عالم قابل شمارش نیست.امام جمعه بیرجند با طرح این سئوال که آیا در نعمت های شمار و ناشناخته می توان بالاترین نعمت را شناسایی کرد گفت: بالاترین نعمت مطلق است و بقیه نعمت ها مشروط که اگر شرایط آن رعایت نشود نعمت تبدیل به نقمت می شود. وی با اشاره به سلسله مراتب نعمت در دنیا گفت: انسان در مقابل سایر نعمت ها، نعمت مشروطی است که اگر شرایط لازم انسانیت را رعایت نکند بعدا از انسان بودن خود پشیمان می شود. حجت الاسلام و المسلمین عبادی تصریح کرد: هدایت در مقابل ذلالت، تنها نعمت مطلق در عالم است که جزو برترین نعمت ها نیز محسوب می شود و اگر انسان در راهی که برای آن خلق شده، قرار گیرد از این نعمت بهره مند می شود و اگر این نعمت سلب شود همه استعدادها در جهت گمراهی پرورش می یابد که سودی برای انسان ندارد. وی با اشاره به آزمایش های آخرالزمانی افزود: جامعه بشری به جایی رسیده که از هیچ چیز فروگذار نشده است و مردم به ظاهر انسان هستند ولی در باطن، عمر خود را صرف امور بیهوده دنیوی می کنند. نماینده ولی فقیه در خراسان جنوبی گفت: خداوند در قرآن نیز نعمت عقل و وحی را استثنا کرده و در قصص قرآنی نمونه آن آمده زمانی که حضرت موسی (ع) چگونه برای هدایت فرعون ماموریت گرفت. وی با تاکید بر اینکه خداوند به همه موجودات هر آنچه شایسته خلقت بوده ابزار لازم را عطا کرده است افزود: خداوند راه بهره برداری از هر ابزاری را آموخته و هر کسی خارج از محدوده هدایت باشد، گمراه شده است. وی یادآور شد: هر کسی اهل باشد و در هر جایگاه از ابزار لازم برای رضای خدا استفاده کند او هدایت یافته است. حجت الاسلام و المسلمین عبادی با بیان اینکه امروز بسیاری از افراد در فضای جمهوری اسلامی تفکر سرمایه گذاری قارونی دارند گفت: هر روز و هر شب در رسانه ها حکایت دزدی، اختلاس و دستگیری مشاهده می شود؛ عده ای هم گرسنه نگه داشته شدند که آرزوی ثروت قارونی دارند در صورتی که قارون بودن هنر نیست بلکه عین بی هنری است. وی اظهار داشت: حکایت افرادی که پول های دزدی را به قیمت گرسنگی مردم جمع می کنند  مانند حکایت اشرف افغان است که بعد از حکومت صفویه سکه ها را جمع آوری می کرد و  خزانه ای از این سکه ها پر شد ولی در آخر او را کشتند و همه پول هایش برای دیگران و گناه کار برای خودش باقی ماند. امام جمعه بیرجند با بیان اینکه هدایت خدا به حقیقت نعمت بزرگ الهی است گفت: کسانی که به این نعمت پی برده اند سختی ها برایشان شیرین می شود و نمونه آن را در زندگی ابوذر غفاری می توان مشاهده کرد که حتی معاویه با آن همه زور و زر حریف او نشد. وی با اشاره به ثروت اندوزی های بی ثمر بیان کرد: کسانی که پول هایشان زیاد می شود به مرض هایی مبتلا می شوند که حتی قند و چربی هم نمی توانند بخورند. فرمانده انتظامی خراسان جنوبی نیز در این دیدار با بیان اینکه امنیت مهمترین و بهترین موهبت الهی است گفت: نیروهای انتظامی در تامین و نگهداری این امنیت نقش بسزایی دارند. سردار مجید شجاع اظهار داشت: مقام معظم رهبری از گزارش های ارایه شده در خصوص اقدامات انجام گرفته برای امنیت کشور از دورترین نقاط مرزی تا شهرهای مرکزی ابراز رضایت داشتند. وی افزود: نیروهای انتظامی با همه مشکلات و کمبودها صبورانه مشغول انجام وظیفه و حفاظت از امنیت هستند.فرمانده انتظامی خراسان جنوبی با اشاره به شهادت بیش از 13 هزار نیروی انتظامی در راه امنیت کشور گفت: خراسان جنوبی نیز 158 شهید در این راه تقدیم انقلاب و نظام کرده است. 9893*3028            "}