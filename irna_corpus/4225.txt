{"onTitr":"","titr":" دوردور با تیزدندان‌ها جرم است","describe":" تهران - ایرناپلاس- فرمانده یگان حفاظت از محیط زیست استان تهران می‌گوید: دوردور با حیوانات وحشی به ویژه گربه‌سانان، جرم است و متخلفان به 1 تا 6 ماه حبس محکوم می‌شوند.", "text":"دوردور با حیوانات وحشی عظیم‌الجثه مانند شیر، ببر، پلنگ، یوزپلنگ و حتی مار پیتون این روزها به مد جدید زندگی لاکچری برخی افراد تبدیل شده است؛ حیواناتی که به خاطر ذات وحشی خود، در صورت یک تحریک غیرمنتظره، می‌توانند هم جان صاحب خود و هم سایرین را به خطر بیندازند. **مجازات حبس سرنوشت نگهداری از حیات وحش «ماده 10 قانون شکار و صید از یک تا 6 ماه حبس را برای حمل‌، عرضه، فروش و صدور جانوران وحشی زنده یا کشته و اجزای آن‌ها بدون کسب پروانه و یا مجوز از سازمان‌ محیط زیست در نظر گرفته است.»این را نقی میرزاکریمی، فرمانده یگان حفاظت از محیط زیست استان تهران به ایرناپلاس می‌گوید و ادامه می‌دهد: بر اساس این قانون، افرادی که با حیوانات وحشی در خیابان‌ها پرسه می‌زنند نیز مشمول این مجازات خواهند شد. وی در واکنش به انتشار تصویری در فضای مجازی که «مد جدید بچه پولدارها که در آن، دوردور افراد با حیوانات عظیم‌الجثه در پایان مراسمات در شمال تهران» را نشان می‌دهد می‌گوید: محیط زیست این تصاویر را رصد کرده است، اما برای پیگیری به اطلاعات بیشتری در مورد این افراد نیاز داریم.**شماره پلاک خودرو و آدرس منزل متخلفان را گزارش کنیدبه گفته میرزاکریمی رسیدگی و جمع‌آوری حیوانات وحشی با سازمان حفاظت محیط‌زیست است و همکاری لازم هم با دستگاه قضایی و هم با نیروی انتظامی وجود دارد که در صورت لزوم برخورد لازم صورت گیرد. وی افزود: خیلی موارد مانند پلاک خودرو، زمان و مکان می‌تواند به ما در پیدا کردن افراد متخلف که اقدام به نگهداری و همراه داشتن حیوانات وحشی می‌کنند، کمک می‌کند و ما هر گزارشی را به‌ویژه در مورد گربه‌سانان به جهت حساسیت موضوع، به‌طور ویژه رسیدگی می‌کنیم.به گفته فرمانده یگان حفاظت محیط زیست استان تهران، نگهداری همه حیوانات وحشی بدون مجوز سازمان محیط زیست ممنوع است، اما حساسیت روی برخی گونه‌ها مانند گربه‌سانان بزرگ مثل شیر و... که فرهنگ نگهداری حیوانات خطرناک را ترویج می‌کند با جدیت و در اسرع وقت برخورد می‌شود.**نگهداری از حیوانات وحشی خطرناک استوی در مورد خطرات نگهداری این حیوانات نیز گفت: در درجه اول نگهداری این حیوانات جرم است و پیگرد قضایی دارد. در درجه دوم، این حیوانات برای خود فرد و سایر شهروندان خطرناک هستند. چون بسیاری افراد حیوانات را از زمان توله بودن نگهداری می‌کنند، درنتیجه با بزرگ شدن ناگهانی آن‌ها، امکان نگهداری آنان نیست و برخی گزارشات از رهاسازی این حیوانات در سطح شهر وجود دارد که در سال‌های قبل رخ داده بود. «در سال گذشته که یک مورد زنده‌گیری یوزپلنگ در تهران به ما اطلاع‌رسانی شد با اقدام محیط زیست و دستگاه قضایی و کمک پلیس امنیت در کوتاه‌ترین زمان ممکن اقدام شد.»به گفته میرزاکریمی، همچنین برخی بیماری‌های مشترک انسان و حیوان وجود دارد که بسیاری از این افراد به جهت نگهداری غیرقانونی، از مراجعه به دامپزشک خودداری می‌کنند و همین بحث احتمال انتقال بیماری به انسان را افزایش می‌دهد.فرمانده یگان حفاظت محیط زیست استان تهران از شهروندان درخواست کرد در صورت مشاهده چنین مواردی، شماره خودرو را به اداره کل محیط زیست گزارش دهند. «همچنین اگر مواردی از نگهداری حیوانات وحشی مانند شیر، ببر، پلنگ و امثال آن را در میان همسایگان خود مشاهده می‌کنند با شماره تلفن‌های 77359564 و 82-77355781 و سامانه 1540 سازمان محیط زیست تماس بگیرند تا ما پیگیری کنیم.»گفت‌وگو از حسین جمشیدیان**اداره کل اخبار  چندرسانه‌ای**ایرناپلاس**            "}