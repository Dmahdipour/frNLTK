{"onTitr":" مدیر بوستان کوهستانی دراک:    ","titr":" بوستان نا ایمن دراک شیراز نیمه کاره افتتاح شده است","describe":" شیراز-ایرنا- مدیر بوستان کوهستانی دراک شیراز گفت: برای ایجاد زیرساخت های اولیه در این بوستان، مانند خدمات ایمنی و آتش نشانی هیچ کاری انجام نشده و تنها برای اینکه مدیریت شهری قبلی، ساخت این مجموعه را در شناسنامه کاری خود ثبت کند این بوستان را به صورت نیمه کاره افتتاح کرده است.", "text":"به گزارش ایرنا عبدالحمید اسدپور، یکشنبه در نشست خبری افزود: در این بوستان که یک هزار و 100 هکتار وسعت دارد، هیچ خودرو آتش نشانی و حتی کپسول آتش نشانی برای مقابله با حوادث غیرمترقبه وجود ندارد در صورتی که اصول ایمنی هر مجموعه ای باید در اولویت کار باشد و لازم است که این مهم رعایت شود.وی، با اشاره به اینکه باید قبل از افتتاح این بوستان، مطالعات دقیقی انجام و بعد عملیات اجرایی آن آغاز می شد، اظهار داشت: براساس استاندارها، در این نوع بوستان ها به دلیل رعایت مسایل محیط زیستی و ایمنی، نباید خودرو وارد بوستان شود.او گفت: ابتدا مقرر شده بود که شهروندان قبل از ورود به این بوستان، وسایل نقلیه خود را در پارکینگی با ظرفیت 2هزار و 500 خودرو در مجاور ورودی این مکان پارک کرده و به وسیله خودروهای برقی به داخل مجموعه هدایت شوند.وی اظهار داشت: آمار آتش سوزی در بوستان دراک به دلیل وجود پوشش گیاهی متراکم که به سبب عدم چرای دام ایجاد شده، بالا است و با کوچک ترین عاملی آتش سوزی در این منطقه ایجاد می شود.اسدپور بیان کرد: زیرساخت های عمرانی و ایمن سازی محیطی در این مجموعه انجام نشده و در حال حاضر که بیش از یک سال از افتتاح زود هنگام این بوستان سپری می شود اگر بخواهیم آن را برای مدتی تعطیل و زیرساخت های ایمنی و عمرانی لازم را در آن اجرا کنیم بی شک مورد قبول و پذیرش مردم واقع نخواهد شد.مدیر بوستان کوهستانی دراک شیراز افزود: این بوستان بر اساس ارزیابی کارشناسان، بزرگترین بوستان کوهستانی خاورمیانه است و به سبب وجود گونه های گیاهی و جانوری در این محل، این پارک کوهستانی در جهان کم نظیر است.اسدپور، از این بوستان به عنوان تونل هوای شیراز نام برد و گفت: این مکان تاثیر زیادی در تلطیف هوای این شهر دارد،  سرعت وزش باد در ارتفاع 2 هزار و 800 متری این بوستان تا 70 کیلومتر در ساعت می رسد و بدون تردید هرنوع ساخت و ساز بلند مرتبه در این محل، آسیب های زیادی به شیراز وارد می کند.وی گفت: تبدیل بخش قابل توجهی از ارتفاعات دراک به بوستان در دوره مدیریت قبلی شهرداری شیراز، کار بسیار مناسبی بوده و همین امر از دست درازی زمین خواران به این منطقه جلوگیری کرده است.اسدپور اضافه کرد: اصل کار و ایجاد بوستان و فضای عمومی در این محل، تصمیم درستی بوده اما بسیاری از متخصصان و کارشناسان امر به دلیل عدم انجام مطالعات علمی برای ساختن این بوستان، ایرادهایی جدی به روند احداث آن وارد می دانند.مدیر بوستان کوهستانی دراک شیراز ادامه داد: هم اینک ایرادهای کارشناسی شده ای نظیر ساخت و ساز و عملیات عمرانی غیر اصولی، عدم رعایت اصول زیست محیطی، کاشت درختان نامتناسب با اقلیم این منطقه و عدم ایجاد زیرساخت های لازم برای آبرسانی، برای روند احداث این بوستان وارد است.وی با اشاره بر اینکه در گذشته بسیاری از اقدامات عمرانی انجام شده در بوستان دراک علمی نبوده و به صورت نظر دهی شخصی انجام شده، بیان داشت: در حال حاضر شهرداری شیراز با 22 پیمانکاری مواجه است که در گذشته در این محل کار عمرانی انجام داده اند در صورتی که یا قرارداد ندارند و یا کاری فراتر از آنچه که در قرارداد آنها ذکر شده انجام داده اند که روند آن قانونی نیست. او بیان کرد: در حال حاضر، مجموعه مدیریت شهری جدید شیراز بر انجام مطالعات علمی دقیق با نظر کارشناسان امر در خصوص ادامه احداث بوستان کوهستانی دراک تاکید دارد و اکنون نیز این مطالعات در حال انجام و تکمیل است.اسدپور ادامه داد: اکنون اولویت های ضروری این بوستان در حال شناسایی است و بی شک از این به بعد هیچگونه کار و سرمایه گذاری بدون مطالعه علمی در این محل انجام نخواهد شد. وی، در بخش دیگری از مطالب خود، مجموعه بازی های هیجانی زیپ لاین بوستان دراک شیراز را ایمن ترین در نوع خود در ایران دانست و گفت: فیلمی که در هفته های اخیر در فضای مجازی مبنی بر آویزان شدن بانویی در این محل منتشر شده، شیطنت رسانه ای است زیرا این کار امری طبیعی بوده و به صورت روزانه در این محل تکرار می شود و شهروندان اطمینان داشته باشند که زیپ لاین این پارک صد در صد استاندارد و ایمن است. بوستان کوهستانی دراک در دامنه کوه دراک در شمال غرب شیراز قرار دارد. فاز نخست این بوستان با مساحت ۵۸۰ هکتار در تابستان سال 96 افتتاح شد.9873 /6118            "}