{"onTitr":"","titr":" کارکنان متروی لندن اعتصاب کردند","describe":" لندن - ایرنا - کارکنان بخش‌هایی از متروی لندن در اعتراض به وضعیت کاری و دستمزدشان روز جمعه دست از کار کشیدند و صدها مسافر سرگردان شدند.", "text":"به گزارش ایرنا، اتحادیه صنفی کارکنان بخش حمل‌ونقل ریلی (آسلف) این اعتصاب 24 ساعته را سازمان‌دهی کرده است و در جریان آن کارکنان خطوط اصلی «سنترال» و «واترلو» روز جمعه در محل کار خود حاضر نشدند.«فین برنن» از اتحادیه «آسلف» گفته است که معترضین به‌طور مرتب به کار کردن در شیفت شب و انجام فعالیت‌های ناامن بدون توافق قبلی مجبور می‌شوند. با این حال «نایجل هولنس» مدیر اجرایی شرکت متروی لندن این اعتصاب را غیرضروری خوانده و گفته است که پس از گفت‌وگوهای مثبت با معترضین، طرفین قادر نبودند تا درباره بازگشت یکی از کارکنان مترو که قوانین امنیتی را نقض کرده به توافق برسند.«برنن» امروز در واکنش به این ادعا عنوان کرد که پرونده کارمند متخلف از مردادماه گذشته بارها مطرح‌شده و مقام‌های شرکت متروی لندن که «در حال چرت زدن» هستند، تمایلی به حل این مساله ندارند. هم‌زمان کارکنان شرکت ریلی جنوب غرب لندن اعتصاب دیگری را به مدت 48 ساعت از امروز آغاز کرده‌اند. شرکت متروی لندن روزانه بیش از سه میلیون مسافر را جابه‌جا می‌کند و یکی از اصلی‌ترین ابزارهای تردد ساکنین لندن به شمار می‌رود. بر اساس گزارش‌ها، نزدیک به 800 هزار مسافر روزانه از خطوط سنترال و واترلو استفاده می‌کنند.	اتحادیه آسلف همچنین درباره اعتصاب گسترده دیگری که قرار است ماه آینده برگزار شود، هشدار داده است.«جرمی کوربین» رهبر حزب کارگر انگلیس که از دیدگاه‌های سوسیالیستی برخوردار است معتقد است که تمام شرکت‌های ریلی در این کشور بایستی دولتی شوند تا مشکلات آن‌ها به حداقل برسد. با این‌حال دولت محافظه‌کار انگلیس تأکید دارد که خصوصی‌سازی این شرکت‌ها منجر به افزایش سرمایه‌گذاری، بهبود کیفیت و کاهش هزینه تردد مسافران شده است.شبد**اروپام ** هـ ن **1379            "}