{"onTitr":" پروژه تاریخ شفاهی ایرنا/ رسالت به روایت انبارلویی(1):    ","titr":" انبارلویی: آیت الله خامنه ای نامزدی دور دوم خود را مشروط کرد","describe":" تهران- ایرنا- محمدکاظم انبارلویی سردبیر پیشین روزنامه رسالت می گوید: سال64 آیت الله خامنه ای رییس جمهور وقت در دیدار با بانیان توصیه کرد رسالت حتما تریبون محرومین باشد و هر روز هم سرمقاله داشته باشد.", "text":"روزنامه رسالت را شاید بتوان قدیمی ترین مطبوعه اصولگرایان سنتی دانست. مطبوعه ای که از بدو تولد دل در اندیشه های راست داشت: دفاع از سنت و اقتصاد بازار آزاد.رسالت با انتقاد از چپ های اسلامی آغاز کرد که دولت چهارم جمهوری اسلامی را طی سالهای 64-68تقریبا قبضه کرده بودند. این روزنامه به سرعت جای ویژه ای در بخش هایی از نهاد روحانیت، بازار سنتی و حتی جبهه های جنگ پیدا کرد. رسالت به زودی به بزرگترین منتقد دولت میر حسین  موسوی تبدیل شد. حتی گفته می شود برای مدتی از توزیع آن در جبهه های جنگ برای آنچه ضربه به روحیه رزمندگان نامیده می شد جلوگیری  به عمل آمد. شاید بهتر باشد بقیه داستان رسالت از زبان یکی از اشخاصی که از بدو تولد در این روزنامه حضور داشته، قلم زده و برای تقریبا دو دهه سردبیر آن بوده است، شنیده شود.گروه پژوهش خبر ایرنا در ادامه «پروژه تاریخ شفاهی ایرنا» به سراغ محمدکاظم انبارلویی رفت. وی در بخش نخست گفت و گو به پیدا شدن فکر تشکیل روزنامه رسالت، دیدار بانیان روزنامه با رییس جمهور وقت، نامه های محسن رضایی و جمعی از نمایندگان مجلس به امام مبنی بر حفظ مهندس موسوی در سمت نخست وزیری  می پردازد.متن این گفت وگو در پی آمده است:ایرنا: آقای انبارلویی را بیشتر با روزنامه رسالت می شناسند. جنابعالی بعد از آقای احمدتوکلی دومین سردبیر این روزنامه بودید. از بدو تشکیل در این روزنامه حضور داشتید؟انبارلویی: بله. ایرنا: خب. از رسالت بگویید. چطور تاسیس شد؟انبارلویی: بعد از پایان فتنه ابوالحسن بنی صدر و  پیروزی های نظامی ایران در جبهه های جنگ؛ دولتی پیرو خط امام تشکیل شد و نیروهای انقلابی مجلس را نیز در دست گرفتند. افرادی که علیه لیبرالیزم و منافقین موضع گیری می کردند بدنه دولت مهندس موسوی را تشکیل دادند، اما دیری نپایید که درون همین دولت هم شکافی فکری و ایدئولوژیک رخ داد. دولتی ها به دو نحله فکری تقسیم شدند: آنهایی که خود را طرفدار مستضعفین می دانستند و آنانی که حامی فقه اسلامی بودند.این اختلافات به ویژه در مسائل اقتصادی به نقطه ای رسید که آقای مهندس موسوی دیگر نتوانست با بخشی از دولت کار کند و عده ای را از کابینه اخراج کرد. اخراجی های دولت مهندس موسوی همان هایی بودند که ما نام « انجمن اسلامی دولت» را رویشان گذاشته بودیم که در راس آنها آقایان علی اکبرناطق نوری، علی اکبرپرورش، سیدمرتضی نبوی و احمدتوکلی بودند. این اتفاق در سال1364 به وقوع پیوست. 19 دی ماه همان سال روزنامه رسالت حیات خود را شروع کرد. ایرنا: 19 دی به خاطر سالگرد شروع نهضت امام خمینی(ره) انتخاب شد؟انبارلویی: بله. جریان موسوم به انجمن اسلامی دولت؛ با جریان دیگری در حوزه علمیه قم پیوند داشت و از آنجا تغذیه فکری می شد. از این رو تشخیص داد که از قوه مجریه بیرون بیاید و راجع به ماهیت و فلسفه وجودی خود روشنگری کند.برای همین به این فکر رسیدند که ارگانی را تاسیس کنند که بیانگر دیدگاههایشان باشد. بحث های زیادی بین آنها صورت گرفت که چگونه اعلام موجودیت کنند. سرانجام 4 فقیه حوزه علمیه قم شامل آیات آذری قمی، راستی کاشانی، خزعلی و شرعی که همگی از روحانیون برجسته قم بودند و برای مثال حتی آقای راستی کاشانی رییس وقت شورای سیاستگذاری حوزه علیمه قم بود به طور مشترک اطلاعیه ای را منتشر و در سراسر کشور پخش کردند که در آن چرایی و خط مشی روزنامه رسالت بیان شده بود.ایرنا: هیچ کدام از این حضرات هم دیگر در قید حیات نیستند؟انبارلویی: بله همگی فوت کرده اند. در واقع در این بیانیه مرام نامه و اساسنامه یک حزب تازه تاسیس روشن شده بود. این مرامنامه ده ماده داشت و الان هم در سایت روزنامه رسالت موجود است.برای نمونه در ماده اول آن گفته شده که ما برای حاکمیت کامل موازین شرعی امام خمینی در کلیه شئونات کشور تلاش خواهیم کرد. ماده دوم به بالا بردن آگاهی مردم و انعکاس درست و صادقانه اخبار داخلی و خارجی اشاره داشت. ارائه ارزش های والای انقلاب، کشف و پروش استعدادهای الهی در جامعه، تلاش در جهت تحکیم وحدت در جامعه، کوشش برای اسقرار عدل در جامعه و حمایت از محرومین و مستضعفین به ترتیب مواد سوم تا ششم مرامنامه بودند. حفظ و حراست از میراث انقلاب و استقلال و آزادی کشور، تلاش برای حضور مردم در صحنه های انقلاب، تبلیغ و ترویج معارف اسلامی موارد هفتم تا نهم را تشکیل می دادند. ماده دهم نیز طرفداری از حق و عدم طرفداری از هیچ حزب و ارگان خاص و در عین حال دفاع از تمامی احزاب و گروههای حامی انقلاب اسلامی بود. ایرنا: منظورتان از اینکه طرفدار هیچ حزب و ارگانی نیستید چه احزابی بودند؟انبارلویی: هر چند مدتی پیش از آن موقع حزب جمهوری اسلامی منحل شده بود اما احزاب زیادی فعال بودند برای نمونه حزب موتلفه اسلامی، جامعه مدرسین حوزه علمیه قم، سازمان مجاهدین انقلاب اسلامی. چون می گفتند رسالت مربوط به حزب موتلفه است ما اعلام کردیم که نه چنین نیست و ما حزبی مستقل هستیم.آقای توکلی یک گروه فکری بسیار فعالی در حوزه اقتصاد داشت که به تدریج تبدیل به اتاق فکر کسانی شد که گفتمان رسالت را پذیرفته بودند. طولی نکشید که متوجه شدیم رسالت دارد در قامت یک حزب سیاسی در کشور جا می افتد. چون حزب جمهوری اسلامی منحل و بسیاری از کادرهای اصلی آن به رسالت منتقل شده بودند. ولی به جای فقهای حقوقی حزب جمهوری اسلامی یعنی آقایان خامنه ای و هاشمی که سمت حقوقی داشتند و رییس جمهور و رییس مجلس وقت بودند؛ این بار چهار فقیه حقیقی یعنی آقایان آذری قمی، راستی کاشانی، شرعی و خزعلی در روزنامه رسالت در راس کار نشسته بودند.ایرنا: آیت الله خامنه ای و آیت الله هاشمی آن موقع فقیه بودند؟انبارلویی: بله. چون فقیه بودند توانسته بودند عضو مجلس خبرگان شوند. همان ابتدای کار نخستین دیدار دست اندرکاران رسالت با آقای خامنه ای رییس جمهور وقت بود. مصاحبه ای هم با ایشان انجام دادیم.ایرنا: ایشان در آن مصاحبه چه گفتند؟انبارلویی: در آن جلسه آقایان آذری قمی و مرتضی نبوی درباره رسالت صحبت کردند. آقای خامنه ای هم دیدگاه مثبتی نسبت به مجموعه داشت. مثلا سفارش کرده بودند که روزنامه باید تریبون محرومین و مستضعفین باشد و هر روز هم سرمقاله داشته باشد.ایرنا: دلیل تاکیدشان روی داشتن سرمقاله روزانه را می دانید؟انبارلویی: تاکید ایشان این بود که روزنامه باید حرفی برای مردم داشته باشد. یعنی وقتی مردم روزنامه را باز می کنند ببینند عده ای متفکر آنجا جمع شده اند و طبعا حرف این متفکران در سرمقاله خواهد آمد.به همین دلیل هر روز یکی از آقایان سرمقاله می نوشتند. سرمقاله های تئوریک و نظری را آقایان راستی و آذری می نوشتند. اقتصادی ها توسط آقای توکلی نگاشته می شد. آقای نبوی درباره سیاست داخلی سرمقاله می نوشت. سرمقاله های آقایان خزعلی و شرعی هم درباره فرهنگ و دفاع مقدس بود.ایرنا: مدیرمسوول هم همچنان آقای آذری قمی بود؟انبارلویی: بله. اولین صاحب امتیاز و مدیرمسوول ایشان بودند. سردبیر هم آقای نبوی بود. اما چون مدیرمسوول باید برای شکایات علیه روزنامه خود به دادگاه برود و چنین چیزی در شان آیت الله آذری قمی نبود ایشان صاحب امتیاز ماند و آقای نبوی مدیرمسوولی را بر عهده گرفت. آقای پرورش هم سردبیر شد. مدتها بعد آقای سرافراز سردبیر شد. از سال 76 به بعد که آقای سرافراز به صدا و سیما رفت و شبکه پرس تی وی را راه انداخت من به سردبیر شدم. تا سال 96 هم سردبیری ام ادامه داشت. ایرنا: سال 64 سال متمایز کننده ای بود. جریان رای منفی 99 نفر نماینده مجلس به نخست وزیری مهندس موسوی چه بود؟انبارلویی: دوره اول رییس جمهوری آقای خامنه ای تمام شده بود و ایشان می خواست برای بار دوم نامزد شود. برای همین پیش امام رفتند و شرط گذاشتند یا دیگر آقای موسوی نخست وزیر نباشد یا امام اجازه دهند که ایشان برای بار دوم نامزد ریاست جمهوری نشوند. چون اختلافات ایشان با مهندس موسوی زیاد بود و آقای موسوی از نظر گرایش سیاسی در نقطه مقابل آقای خامنه ای قرار داشت. امام پیشنهاد آقای خامنه ای را پذیرفت و گفت شما نامزد انتخابات ریاست جمهوری شوید.انتخابات برگزار و ایشان دومرتبه رییس جمهور شد. حال کشمکشی بین احزاب و نیروهای سیاسی برپا شده بود که نخست وزیر چه کسی باشد. برخی نظرشان روی آقای ولایتی بود و بعضی میرسلیم و عده ای هم آقای زواره ای را مناسب می دانستند. اما این بحث ها به نتیجه نرسید. در این جدال عده ای از نمایندگان مجلس هم نامه ای به امام نوشتند به این مضمون که « اگر در شرایط فعلی مهندس موسوی دوباره نخست وزیر نشود به جبهه های جنگ لطمه وارد می شود» بعضی از فرماندهان نظامی هم نامه ای به امام نوشتند که الان باید تصویری از ثبات نظامی در کشور وجود داشته باشد و تغییر نخست وزیر درست نیست.ایرنا: چهره های شاخص این نمایندگان چه کسانی بودند؟انبارلویی: آقایان هاشمی رفسنجانی، مهدی کروبی، هادی غفاری و موسوی خویینی ها. ایرنا: نظامیان چه؟انبارلویی: آقای محسن رضایی و بعضی دیگر.ایرنا: واکنش امام چه بود؟انبارلویی: ایشان گفتند من هم همین نظر را دارم، اما نمایندگان مجلس خودشان باید تصمیم بگیرند. آقای خامنه ای از سویی تمایلی به معرفی مهندس موسوی نداشت و از طرفی نمی خواست مقابل نظر امام بایستد. ایشان در واقع ناچار شد موسوی را به مجلس معرفی کند. بنابراین 99 نفر از نمایندگان به آقای میرحسین رای ندادند. غوغایی در کشور راه افتاد که این ها امام را قبول ندارند.آن موقع انتظار جامعه این بود که وقتی امام نظری را می دهند نباید مخالفتی با حرف ایشان شود. اما واقعا نظر امام این نبود. ایشان گفته بودند نظر من روی آقای موسوی است، اما مجلس باید کار خود را بکند. چرا که اگر قرار بود همه نظر موافق نظر امام بدهند که مجلس بی معنا می شد.گفت و گو از: ناصر غضنفریپژوهش3081**            "}