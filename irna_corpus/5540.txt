{"onTitr":"","titr":" 720 اشتغال جدید در روستاهای استان مرکزی ایجاد شد","describe":" اراک - ایرنا - مدیرکل دفتر امور روستایی و شوراهای اسلامی استانداری مرکزی گفت: 720 اشتغال جدید روستایی امسال در نقاط مختلف روستایی این استان ایجاد شد.", "text":"به گزارش ایرنا، «سعید فائض پور» روز یکشنبه در جمع اصحاب رسانه  افزود: این میزان اشتغال روستایی با پرداخت 300 میلیارد ریال تسهیلات از سوی بانک سینا به 78 طرح  ایجاد شد. وی ادامه داد:  120 طرح اشتغال روستایی با اعتباری بالغ بر 770 میلیارد ریال امسال در استان مرکزی مصوب شد که  87 طرح با اعتباری  560 میلیارد ریال در بانک سینا منجر به عقد قرارداد بین بانک و متقاضیان شده است. مدیرکل دفتر امور روستایی و شوراهای اسلامی استانداری مرکزی بیان کرد: از مجموع 87 طرح منعقد شده، 78 طرح تسهیلات لازم را دریافت کردند که  40 طرح با اعتباری بالغ بر 170 میلیارد ریال فعالیت خود را آغاز و به مرحله تولید رسیده اند. وی، مجموع اعتبارات اشتغال روستایی بانک سینا استان مرکزی را 750 میلیارد ریال عنوان کرد و گفت: در صورت پرداخت همه این اعتبارات بیش از یکهزار و 600 فرصت شغلی در روستاهای استان ایجاد می شود.فائض پور میزان بهره تسهیلات بانک سینا را هشت درصد عنوان کرد و گفت: در سال 1395 قرادادی بین معاونت توسعه روستایی و عشایری ریاست جمهوری با بنیاد علوی منعقد شد که بر این اساس اعتبارات روستایی به بانک سینا واگذار و پنج درصد از بهره تسهیلات از سوی معاونت توسعه روستایی و عشایری ریاست جمهوری، پنج درصد از سوی بنیاد علوی و هشت درصد نیز از سوی متقاضیان روستایی پرداخت شود.وی افزود: بر اساس گزارش دستگاه های نظارتی استان و مسئولان کشوری بانک سینا  تمامی تسهیلات پرداخت شده در تولید و ایجاد اشتغال روستایی هزینه شده است. مدیرکل دفتر امور روستایی و شوراهای اسلامی استانداری مرکزی اضافه کرد: طرح های اشتغال روستایی در بخش های مختلف دامپروری، کشاورزی، ساخت و تجهیز گلخانه، بسته بندی، صنایع تبدیلی و گردشگری روستایی پرداخت شده است. وی اظهار داشت: علاوه بر پرداخت تسهیلات بانک سینا، حدود 520 میلیارد ریال تسهیلات به 505 طرح اشتغال روستایی از طریق ثبت نام در سامانه کارا از سوی بانک های عامل استان مرکزی و با مدیریت اداره کل تعاون، کار و رفاه اجتماعی این استان با نرخ بهره 6 درصد به متقاضیان پرداخت شد. فائض پور افزود: همچنین طرح توسعه اشتغال و  بهبود تولید نیز با مشارکت ادارات کل کمیته امداد امام خیمنی(ره)، بهزیستی، بنیاد شهید و امور ایثارگران، امور عشایری و روستایی و راهداری و حمل و نقل استان با ایجاد 948 اشتغال جدید در روستاهای استان کلید خورده که تا کنون 558 فرصت شغلی از این طرح در روستاهای استان ایجاد شده است.  وی بیان کرد: بر اساس این طرح اداره کل بهزیستی استان مرکزی متعهد به ایجاد 102 فرصت شغلی شده که تاکنون 138 اشتغال ایجاد کرده و اداره کل امور عشایری و روستایی نیز باید 19 فرصت شغلی در استان ایجاد کند که به همه تعهدات خود عمل کرده است. مدیرکل دفتر امور روستایی و شوراهای اسلامی استانداری مرکزی افزود: بر اساس طرح توسعه اشتغال و بهبود تولید اداره کل کمیته امداد امام خمینی(ره) استان مکلف به ایجاد 707 فرصت شغلی شده است که تا کنون 333 اشتغال، اداره کل راهداری  مکلف به ایجاد 88 فرصت شغلی شده است که تا کنون 44 اشتغال و اداره کل بنیاد شهید و امور ایثارگران نیز مکلف به 31 فرصت شغلی شده که  24 اشتغال جدید در روستاهای استان ایجاد کرده است. وی اعتبارات دهیاری های استان مرکزی در سال جاری را 143 میلیارد ریال عنوان کرد و گفت: این اعتبارات از محل های معاونت توسعه روستایی و مناطق محروم معاون اول ریاست جمهوری، جرایم راهنمایی و رانندگی، مالیات بر ارزش افزوده، تملک داریی ها تامین می شود. فائض پور تاکید کرد: از ابتدای فعالیت دولت تدبیر و امید بیش از چهار هزار و 570 میلیارد ریال اعتبار به دهیاری های استان مرکزی تخصیص داده شده که بر این اساس طرح های عمرانی و اقتصادی بسیاری در روستاهای این استان اجرا شده است. وی در خصوص عملکرد عمرانی روستاها در سال جاری نیز گفت: 198 طرح عمرانی با اعتباری بالغ بر 165 میلیارد ریال در 250 روستای استان مرکزی اجرا شد که بیش از 47 هزار و 444 خانوار از طرح های مذکور بهره مند شدند. مدیرکل دفتر امور روستایی و شوراهای اسلامی استانداری مرکزی یادآور شد: یکهزار و 639 روستا ذر استان مرکزی وجود داردکه  793 روستا دارای دهیاری، 821 روستا داری شوراهای اسلامی روستایی، یکهزار و 129 روستا نیز داری جمعیت است. وی معیار تشکیل شوراهای اسلامی روستایی را سکونت 20 خانوار و یا 100 نفر جمعیت و معیار استقرار دهیاری را نیز 30 سکونت 30 خانوار و یا 100 نفر جمعیت عنوان کرد. فائض پور بیان کرد: 15 هزار سطل زباله در روستاهای استان نصب شده و 65 دستگاه جمع آوری مکانیزه پسماند در روستاهای استان مرکزی فعالیت می کنند و  جمع آوری پسماند در تمامی روستاهای استان مرکزی به صورت مکانیزه انجام می شود. وی گفت: 570 دستگاه تراکتور، مینی لودر، نیسان و دستگاه جمع آوری پسماند در روستاهای استان مرکزی با مدیریت دهیاری و شوراهای اسلامی روستایی فعالیت می کنند. مدیرکل دفتر امور روستایی و شوراهای اسلامی استانداری مرکزی افزود: 23 تعاونی روستایی، یک تعاونی دهیاری و 23 پایگاه آتش نشانی در روستاهای استان مرکزی فعالیت می کنند. وی یادآوری کرد: برنامه های متنوع آموزشی در سال جاری برای دهیارهای روستاهای استان در موضوعات بدو خدمت، حفظ دارایی های دهیاری ها، آشنایی با جایگاه های قانونی، نگارش و مکاتبات اداری، مدیریت مالیات بر ارزش افزوده و اصول ایمنی به میزان 11 هزار نفر ساعت برگزار شد. 793 روستا از یکهزار و 639 روستای استان مرکزی دارای دهیاری است. 15 مهر با عنوان روز روستا نامگذاری شده است. 3017/6013/            "}