مسئول روابط عمومی هیات فوتبال استان گیلان عصر جمعه در مصاحبه با خبرنگار ایرنا اظهار داشت: تیم فوتسال بانوان شهرداری رشت نماینده این استان در رقابت های لیگ برتر کشور با پیروزی در هفته دهم این مسابقات، به مکان چهارم صعود کرد.   علیرضا وهابی افزود :تیم فوتسال بانوان شهرداری رشت ساعاتی پیش در هفته دهم مسابقات لیگ برتر فوتسال بانوان کشور در ساری به مصاف تیم استقلال این شهر رفت که در نهابت با نتیجه هفت بر سه میزبان خود را شکست داد.   وی ادامه داد: در این دیدار که با برتری محسوس تیم فوتسال شهرداری رشت همراه بود ، فاطمه حسینی نیا و فاطمه قویدل(هر کدام 2 گل)، مریم حکمتی ، عسل بابازاده و سمانه خدابنده گل های این تیم را به ثمر رساندند.   وی بیان کرد: با توجه به پیروزی ارزشمند و خارج از خانه تیم فوتسال شهرداری رشت و کسب هر سه امتیاز بازی برابر استقلال ساری ، این تیم با کسب 15 امتیاز به مکان چهارم جدول رده بندی رقابت های لیگ برتر بانوان کشور صعود کرد.   مسئول روابط عمومی هیات فوتبال گیلان خاطرنشان کرد: در رقابت های فوتسال قهرمانی لیگ برتر بانوان کشور، 11 تیم حضور دارند که به صورت دوره ای و رفت و برگشت در یک گروه با هم به رقابت می پردازند.7285 /6030
      
      