{"onTitr":" نماینده ولی فقیه در استان مرکزی:    ","titr":" ریشه انقلاب اسلامی از مبانی فرهنگ قرآنی است","describe":" اراک - ایرنا - نماینده ولی فقیه در استان مرکزی و امام جمعه اراک گفت: ریشه انقلاب اسلامی ایران مبتنی بر مفاهیم  و آموزه های قرآن کریم است و همه دستگاه های اجرایی باید در نهادینه کردن بیشتر این فرهنگ در لایه های مختلف جامعه مشارکت کنند.", "text":"به گزارش ایرنا، آیت الله «قربانعلی دری نجف آبادی» روز سه شنبه در آیین گشایش چهل و یکمین دوره مسابقات سراسری قرآن کریم در محل تالار کوه نور اراک، افزود: انقلاب اسلامی ایران با پشتوانه موازین قرآنی و سیره اهل بیت (ع) به پیروزی رسید و حفظ ارزش های ناب نظام اسلامی و آرمان های امام راحل و شهدا، با اشاعه فرهنگ قرآنی محقق می شود. وی ادامه داد: نظام مقدس جمهوری اسلامی ایران به عنوان طلایه دار مذهب مقدس تشیع وظیفه سنگینی در اشاعه و نشر فرهنگ قرآنی دارد که همه دستگاه های اجرایی باید در این بخش فعالیت های چشمگیر داشته باشند. امام جمعه اراک اظهار داشت: به برکت مجاهدت های امام راحل، خون مقدس شهدا و هدایت های حکیمانه مقام معظم رهبری حاکمیت قرآنی در کشور شکل گرفته و همه باید بکوشند تا مبانی قرآن کریم در لایه های مختلف جامعه بیش از پیش نفوذ کند. وی اظهار داشت: نظام جمهوری اسلامی ایران با حرکت در مسیر آموزه های قرآن کریم به الگوی پایدار در جهان اسلامی تبدیل شده و مردم باید قدر دادن این موهبت الهی باشند. آیت الله دری نجف آبادی بیان کرد: عمل به آموزه های قرآن کریم خیر دنیا و سعادت آخرت را به دنبال دارد و مبانی این کتاب آسمانی باید در تمام بخش های نظام اسلامی به خصوص اعمال و رفتار دولتمردان، قوه قضائیه، بازار کسب و کار و صنعت مشهود باشد.وی گفت: برگزاری مسابقات سراسری قرآن یکی از برنامه های چهلمین سالگرد پیروزی انقلاب اسلامی است و به زودی کنگره بزرگ 6 هزار و 200 شهید و نقش امام راحل در جنگ تحمیلی نیز در اراک برگزار می شود که همه دستگاه های اجرایی باید برای برگزاری این کنگره نیز مشارکت گسترده داشته باشند. چهل و یکمین دوره مسابقات قرآن و عترت با حضور 500 فعال قرآنی و در 2 بخش خواهران و برادران روز سه شنبه در تالار کوه نور اراک آغاز و تا 23 مهرماه جاری نیز ادامه دارد.نمایشگاه جلوه های قرآنی در 25 غرفه در حاشیه گشایش مسابقات قرآن و عترت در مجاورت تالار کوه نور(محل برگزاری مسابقات) با حضور مسئولان کشوری و استانی گشایش یافت. 3017/6013/            "}