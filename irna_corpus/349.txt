به گزارش روز جمعه خبرنگار اعزامی ایرنا از جاکارتا، در ادامه رقابت های پاراوزنه برداری بازی های پاراآسیایی 2018، سیامند رحمان و منصور پورمیرزایی نمایندگان دسته بعلاوه 107 کیلوگرم ایران به مصاف 4 وزنه بردار از کشورهای عراق، قرقیزستان، عربستان و ژاپن رفتند و موفق به کسب مدال های طلا و نقره این دسته شدند.رحمان در نخستین حرکت وزنه 273 کیلوگرمی را مهار کرد. وی در دومین حرکت نیز وزنه 293 کیلوگرمی را به راحتی بالا برد تا علاوه بر قطعی شدن مدال طلایش رکورد آسیا و بازی های پاراآسیایی را که در اختیار خودش بود بشکند. او برای سومین حرکت وزنه 295 را انتخاب کرد که با مهار این وزنه بار دیگر رکورد آسیا و بازیهای پاراآسیایی را ارتقا داد.منصور پورمیرزایی دیگر نماینده کشورمان در این دسته به ترتیب موفق به مهار وزنه های 238، 241 و 248 کیلوگرمی شد تا مدال نقره این دسته هم به ایران برسد.وزنه بردار عراقی با مهار وزنه 240 کیلوگرمی مدال برنز را از آن خود کرد.تیم 10 نفره پاراوزنه برداری کشورمان موفق به کسب 4 مدال طلا (صلحی پور، جعفری، رستمی و رحمان)، 4 نقره (یوسفی، مرادی، غریب شی و پورمیرزایی) و 2 برنز (محمدی و رضی) شد.سومین دوره بازی های پاراآسیایی 2018 جاکارتا که از 14 مهرماه آغاز شده همچنان در حال پیگیری است و کاروان ایران با 209 ورزشکار زن و مرد در این رقابت ها تا امروز (جمعه ) بیش از 80 مدال رنگارنگ کسب کرده است .  ** 2052** 1528 **
      
      