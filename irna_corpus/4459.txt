{"onTitr":"","titr":" تکرار ادعاهای واهی آمریکا در دیوان دادگستری لاهه","describe":" تهران – ایرنا – وکلای آمریکا در دیوان بین المللی دادگستری (دیوان لاهه) ، باردیگر اتهامات واهی دولت آمریکا مبنی بر حمایت ایران از تروریسم را تکرار کردند.", "text":"به گزارش ایرنا ، در جلسه نوبت صبح نخستین روز دادگاه لاهه که روز دوشنبه برای بررسی شکایت ایران از تصرف دو میلیارد دلار از دارایی های ایران از سوی آمریکا برگزار شد ؛ وکلای آمریکا موضوع نقض معاهده مودت از سوی واشنگتن را رد کردند و ایران را به سواستفاده از دیوان لاهه متهم کردند.نمایندگان حقوقی آمریکا در جلسه امروز همچنین ادعاهای واهی واشنگتن مبنی بر دخالت ایران در انفجار مقر نظامیان آمریکایی در سال 1983 میلادی در بیروت را تکرار کردند و مدعی شدند که ایران تامین کننده مالی حزب الله لبنان است.در نشست صبح امروز دیوان لاهه که به بیان ادعاهای وکلای آمریکایی اختصاص یافت ؛ طرف آمریکایی ؛ ایران را فاقد صلاحیت برای طرح شکایت علیه تصرف دارایی های خود در آمریکا دانست .وکلای حقوقی آمریکا همچنین مصادره اموال بانک مرکزی ایران در آمریکا را به دلیل آنچه که 'جبران خسارات ادعایی خانواده های سربازان جان باخته آمریکایی در لبنان' قلمداد کردند ؛ موجه دانستند .آنها همچنین ادعاهایی را درخصوص دخالت ایران و حزب الله لبنان در جریان ترور چهار تن از سران حزب دمکرات کردستان ایران در رستوران میکونوس، بمب گذاری مرکز یهودیان آمیا در بوئنوس آیرس آرژانتین، نا آرامی های بحرین و طرح ترور سفیر وقت عربستان سعودی در آمریکا مطرح کردند.یادآور می شود ؛ ریاست دادگاه در ابتدای جلسه امروز (دوشنبه) اعلام کرد که طرف آمریکایی پیشتر «دیوید کارون» را به عنوان قاضی اختصاصی انتخاب کرده بود که به علت فوت وی، «چارلز براور» که در پرونده اخیر خروج آمریکا از برجام نیز عهده دار این مسئولیت بود، مجدداً معرفی شد. ایران نیز بار دیگر جمشید ممتاز را به عنوان قاضی خود انتخاب کرد.نوبت بعد از ظهر طرح اظهارات هیأت آمریکایی از ساعت 16:30 الی 18:30 امروز به وقت تهران تشکیل خواهد شد.پس از بررسی و صدور رای در مورد پرونده درخواست قرار موقت ایران در ارتباط با از سرگیری تحریم های آمریکا و نقض پیمان مودت سال 1955، دیوان لاهه از امروز به مدت چهار روز جلسات استماع علنی در پرونده تصرف 2 میلیارد دلار اموال ایران در آمریکا و نقض متعاقب پیمان مودت را در کاخ صلح لاهه هلند برگزار می کند.براساس برنامه زمان بندی که در تارنمای مرکز امور حقوقی بین المللی ریاست جمهوری منتشر شده، دیوان بین‌المللی دادگستری، رکن قضایی ملل متحد، طی اعلامیه مطبوعاتی که اول تیرماه 97 منتشر شد ؛ اعلام کرد که جلسه استماع علنی در پرونده اموال ایران در آمریکا از تاریخ دوشنبه، هشتم تا جمعه دوازدهم اکتبر 2018 (16 الی 20 مهرماه 1397) برگزار خواهد شد.جمهوری اسلامی ایران 26 خرداد 1395 در باره اختلاف مربوط به تخلفات دولت آمریکا نسبت به پیمان مودت روابط اقتصادی و حقوق کنسولی میان ایران وآمریکا دادخواستی را در دفتر دیوان بین‌المللی دادگستری ثبت کرد.در بخشی از این دادخواست آمده است : ایالات متحده با این موضع که ایران حامی تروریسم است (موضعی که ایران آن را قویاً رد می‌کند) شماری اقدامات اجرایی و قانون‌گذاری اتخاد کرده است که اثر عملی آن‌ها تاثیر بر منافع و دارایی‌های ایران و موسسات ایرانی از جمله بانک مرکزی ایران و برخلاف پیمان مودت و از طریق اجرای رسیدگی‌ هایی قضایی علیه ایران است.یادآور می شود ؛ دیوان لاهه 11 مهر نیز پس از چند هفته بررسی شکایت ایران از تحریم های 15 مرداد آمریکا، با تائید برخی از درخواست های ایران تا صدور رای نهایی، رای به تعلیق تحریم های ضد ایرانی واشنگتن در حوزه های دارویی، وسایل پزشکی، غذایی و هوانوردی داد.آمریکا پس از صدور رای دیوان اعلام کرد که پیمان مودت را فسخ می کند.اروپام**3092**            "}