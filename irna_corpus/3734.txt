{"onTitr":"","titr":" 12 نیروگاه انرژی نو در دامغان مجوز تاسیس گرفت","describe":" سمنان- ایرنا- فرماندار دامغان گفت: مجوز احداث 12 نیروگاه خورشیدی و بادی از سوی بخش خصوصی در دامغان صادر شد.", "text":"علی اصغر مجد، روز سه شنبه در گفت و گو با ایرنا، افزود: 10 نیروگاه خورشیدی و 2 نیروگاه بادی در دامغان با هدف بهره گیری از ظرفیت های طبیعی برای تولید انرژی و کمک به پایداری تامین برق بخش های مختلف احداث می شود. فرماندار دامغان تصریح کرد: شهرستان دامغان با داشتن تعداد بالای روزهای آفتابی در طول سال و همچنین با توجه به قرار داشتن در منطقه خشک و کویری و وزش بادهای فصلی شدید، می تواند زمینه خوبی برای سرمایه گذاری نیروگاه های خورشیدی و بادی باشد. وی افزود: تا کنون 12 شرکت داخلی و خارجی در زمینه انرژی های نو در دامغان وارد عمل شدند که با فعالیت این تعداد شرکت، ظرفیت 287 مگاوات به توان شبکه توزیع برق اضافه می شود. مجد تصریح کرد: اولین نیروگاه خورشیدی مگاواتی استان سمنان در دامغان روز چهارم مهر 97 در زمینی به مساحت 20 هزار مترمربع با حضور رضا اردکانیان وزیر نیرو به بهره برداری رسید. وی اضافه کرد: این نیروگاه با سرمایه گذاری بخش خصوصی به بهره برداری رسید که شامل چهار هزار و 104 پنل خورشیدی پلی کریستال و 18 اینورتور است و ظرفیت تولید سالانه آن حدود 2 هزار و 500 مگاوات ساعت برق است. مجد افزود: برق تولیدی در این نیروگاه ها توسط مجموعه توزیع برق شهرستان دامغان خریداری می شود تا مشکلات کمبود برق جبران شود. وی افزود: شرکت های بهکار انرژی شرق، نیروکادوس پویا، خورشید آبی، نیرو سامان سپهر، هیربدان، فرپام، فام ایرانیان، تابان انرژی، سولار انرژی کومش و جاوید، شرکت هایی است که در زمینه انرژی های نو در دامغان مجوز خود را دریافت کردند. فرماندار دامغان تصریح کرد: این شرکت ها برای احداث نیروگاه های خورشیدی و بادی خود در حال انجام عملیات، تایید مکان و اعتبار و برآورد دقیق میزان ظرفیت تولید هستند. شرکت توزیع برق دامغان در حال حاضر 54 هزار و 973 مشترک دارد که از این تعداد 651 انشعاب مربوط به برق چاه های آب کشاورزی است. 9856/6103            "}