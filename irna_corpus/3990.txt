{"onTitr":"","titr":" نوبخت: دولت مسئولانه از سیل‌زدگان حمایت می‌کند","describe":" رشت - ایرنا - معاون رئیس جمهوری و رئیس سازمان برنامه و بودجه با اشاره به پرداخت تسهیلات و نیز کمک های بلاعوض به آسیب دیدگان سیل در استان های گیلان و مازندران گفت: دولت، مسئولانه از سیل زدگان حمایت می کند.", "text":"به گزارش خبرنگار ایرنا، محمدباقر نوبخت دوشنبه شب پس از بازدید از مناطق سیل زده استان گیلان در نشست بررسی ابعاد سیل در استانداری، از پرداخت یک هزار و 48 میلیارد تومان برای حوادث طی نیمه نخست امسال خبر داد و افزود: این اعتبار نسبت به 240 میلیارد تومان مدت مشابه سال گذشته که برای حوادث پرداخت شد، افزایش حدود چهار برابری دارد.وی ادامه داد: با وجود نوسانات ارز و چالش هایی که دولت با آن مواجه شد؛ طی شش ماه نخست امسال پرداخت های سازمان برنامه و بودجه در تمامی مولفه ها، بهتر از پارسال بوده که تلاش می کنیم آن را حفظ کنیم.رئیس سازمان برنامه و بودجه همچنین به پرداخت پاداش بازنشستگی فرهنگیان و گندم کاران اشاره کرد و گفت: 90 درصد مطالبات گندم کاران پرداخت شد.نوبخت با اشاره به وقوع سیل در استان های شمالی افزود: این اولین و آخرین بارش نیست اما در نوع خود، حادثه ای با ابعادی کم نظیر است؛ با اقداماتی که از سوی دستگاه ها و دست اندرکاران انجام شده، مردم با وجود مشکلاتی که سیل بوجود آورده، از عملکرد مسئولان رضایت داشتند که این سرمایه اجتماعی ارزشمند است.رئیس سازمان برنامه و بودجه اضافه کرد: آنچه انجام شد اقدامات بایسته ای بود اما سختی ها و آسیبی های مردم باقی است و باید کارها انجام شود تا به فرجام برسد.معاون رئیس جمهوری خطاب به مسئولان خاطرنشان کرد: مسئولانه از مردم پشتیبانی مالی می کنیم؛ برای کمک به مردم، ضوابطی داریم تا به میزان خسارت، کمک بلاعوض و تسهیلات ارزان قیمت در روستاها با کارمزد چهار درصد و در شهرها با کارمزد پنج درصد پرداخت شود.وی با تاکید بر ضرورت تسریع در پرداخت تسهیلات به مردم گفت: اگر میزان این تسهیلات کم اما به موقع باشد، رضایت مردم بیشتر است چرا که اکنون و در شرایط فعلی به این تسهیلات نیاز دارند.نوبخت عمده مشکلات در زیرساخت های گیلان را پل ها عنوان و تصریح کرد: علاوه بر آسیب به تاسیسات گاز ، آب و برق، پل ها خسارت های ملموس دیده اند و باید با اختصاص بودجه، بخشی را با فوریت عمل کنیم البته از آنجایی که خسارت فراتر از ظرفیت یکسال است، بخشی از آن را در بودجه سال آینده در نظر می گیریم.رئیس سازمان برنامه و بودجه در ادامه سخنانش، به مطالبات چایکاران اشاره و بیان کرد: تا پایان هفته جاری، 35 میلیارد تومان به سازمان چای پرداخت می شود و اهتمام داریم قیمت تضمینی چای در سال آینده، بیشتر از سال گذشته باشد.نوبخت یادآور شد: چایکاران از اینکه در دولت های یازدهم و دوازدهم قیمت خرید برگ سبز چای افزایش بی سابقه ای داشته، رضایت دارند و با افزایش تولید، این مهم را نشان می دهند. مصطفی سالاری استاندار گیلان نیز با تقدیر از مسئولان کشوری به جهت پیگیری های مستمر و سفر به گیلان برای ارزیابی میزان خسارت های  سیلاب اظهار داشت: خوشبختانه هم افزایی مطلوبی برای حل مشکلات پیش آمده در استان وجود دارد.وی از مسئولان خواست تا در جهت بهبود وضعیت پیش آمده و بازسازی تخریب ها با نگاهی خردمندانه و پشتکاری جهادی تلاش کنند.محمدرضا تابش رئیس بنیاد مسکن کشور نیز با اشاره به حجم خسارت وارد شده به استان به ویژه در بخش پل ها و محورهای مواصلاتی گفت: برای رفع این مشکل و کاهش نگرانی های عمومی تسهیلات بلاعوض چهار درصد برای روستاییان و پنج درصد برای شهرنشینان در نظر گرفته شده که در روزهای آتی اقدامات اولیه آن صورت می گیرد.محمدباقر نوبخت پیش از ظهر دیروز (دوشنبه) نیز از مناطق آب‌گرفته غرب مازندران شامل نوشهر، چالوس و رامسر بازدید کرد. پس از آن؛ معاون رئیس جمهوری در جریان سفر به گیلان، با همراهی استاندار گیلان و شماری از مسئولان از مناطق سیل زده رودسر، املش و لنگرود بازدید و با مردم این شهرستان ها گفت وگو کرد. وی غروب دوشنبه نیز از مناطق سیل زده فومن و پل تخریب شده در قلعه رودخان بازدید کرد.بارش های شدید چند روز گذشته در گیلان موجب آبگرفتگی شهرها و جاری شدن سیلاب شد؛ وقوع سیلاب خسارت هایی را نیز به تاسیسات زیربنایی استان وارد کرده و تاکنون موجب تخریب چندین دستگاه پل، بسته شدن برخی راه های فرعی و بروز مشکلاتی برای مردم شده است. 7296/2007            "}