{"onTitr":" معاون فرماندار خلخال:    ","titr":" روستاهای پرجمعیت خلخال خالی از سکنه شد","describe":" اردبیل - ایرنا - معاون فرماندار خلخال گفت: جمعیت روستایی این شهرستان در چند دهه اخیر کاهش یافته و این کار منجر به خالی شدن روستاهای پرجمعیت از سکنه و تعطیلی فعالیت های منجر به کار و تولید شده است.", "text":"به گزارش ایرنا ، رضوان صادقی روز دوشنبه در همایش روز روستا و عشایر افزود: زمانی 70 درصد جمعیت کشور را روستاییان تشکیل می دادند ولی هم اکنون این میزان به 29 تا 30 درصد جمعیت روستایی و 70 درصد جمعیت شهری تغییر یافته و شهرستان خلخال نیز بی تاثیر از این تناسب جمعیتی نمانده است.وی گفت: با کاهش جمعیت مولد کار و تولید در روستاها و مهاجرت آنها به شهر در کنار مشکل تعطیل شدن فعالیت های تولیدی در روستاها، مشکلاتی از جمله مهاجرت بی رویه ، حاشیه نشینی ، ساخت و سازهای غیرمجاز و خارج از اصول و ضوابط شهرنشینی در شهرهای این شهرستان بطور چشمگیری افزایش یافته است. او همچنین اظهار داشت: در حال حاضر جمعیتی که در روستاها باقی مانده اند سالخورده بوده و بیشتر روستاها فاقد جمعیت جوان و مولد کار و تولید شده اند.صادقی با بیان اینکه دلیل اصلی این امر توجه بیش از حد به شهرها و توزیع نامتوازن امکانات رفاهی شهری و روستایی همراه با کم توجهی به زندگی ساکنان روستا بوده ، افزود: اجرای طرح های توسعه پایدار روستایی از جمله حمایت از سرمایه گذاران بخش خصوصی برای ایجاد طرح های اشتغال زا با استفاده از تسهیلات بانکی توسعه روستایی می تواند مانع از افزایش مهاجرت از روستاها به شهرها ، کاهش جمعیت و ماندگاری جمعیت جوان در روستاها شود.شهرستان خلخال با 86 هزار نفر جمعیت و با وسعت 28 هزار کیلومتر مربع دارای سه شهر و 142 روستا و با 82 دهیاری در جنوب استان اردبیل واقع شده و غیر از چند روستای بزرگ از جمله برندق ، لرد ، خمس و طولش سایر روستاهای آن مهاجر فرست شده و جمعیت آنها رو به کاهش گذاشته است.7119/6018            "}