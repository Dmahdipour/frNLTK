{"onTitr":" رئیس کمیسیون عمران و حمل و نقل شورای شیراز:    ","titr":" کارگران ساختمانی ملزم به آموزش و اخذ پروانه مهارت شوند","describe":" شیراز- ایرنا- رئیس کمیسیون عمران، حمل و نقل و ترافیک شورای اسلامی شهر شیراز، گفت: باید زمینه ای فراهم شود تا کارگران ساختمانی و استادکاران ملزم به آموزش و اخذ پروانه مهارت از نهادهای ذی ربط شوند و کارفرمایان هم از این کارگران دارای صلاحیت در پروژه های خود استفاده کنند.", "text":"به گزارش ایرنا نواب قائدی، دوشنبه در جمع خبرنگاران افزود: یکی از عوامل مهم در کیفیت ساخت و ساز، بکارگیری کارگران ماهر است و به همین سبب ضروری است روندی طراحی و اجرایی شود که از کارگران و استادکاران دارای پروانه مهارت فنی در اجرای ساختمان ها و طرح های عمرانی استفاده شود.رئیس کمیسیون عمران، حمل و نقل و ترافیک شورای شهر شیراز گفت: برای پیگیری مشکلات صنعت ساختمان، طرح ساماندهی و بکارگیری استادکاران و کارگران ماهر صنعت ساختمان در این کمیسیون بررسی شد.قائدی بیان داشت: تثبیت قیمت کارگر، بکارگیری کارگران ماهر بومی و شناسنامه دار شدن طرح‌ها، از جمله مزیت های طرح ساماندهی کارگران ماهر است.وی ادامه داد: پیرو تفاهم نامه ای که هفتم خرداد 97 بین نظام مهندسی، اداره راه و شهرسازی و اصناف منعقد شد، کمیته ای متشکل از نمایندگان معاونت‌های معماری و شهرسازی، فنی و عمرانی، نظام مهندسی و سایر نهادهای مرتبط، به تدوین شیوه نامه نحوه عملیاتی شدن طرح یاد شده می‌پردازند.سخنگوی شورای اسلامی شهر شیراز گفت: در قالب این شیوه نامه، با ارایه راهکارهای تشویقی برای کارگران و کارفرمایان، کارگران به شرکت در دوره های آموزشی و دریافت گواهینامه مهارت، ترغیب و از این طریق بکار گرفته می شوند.قائدی بیان کرد: برای اجرایی شدن کامل قانون نظام مهندسی، قانون اصناف و همچنین ساماندهی حضور افراد دارای صلاحیت در همه مراحل ساخت و ساز، افزون بر مهندسان و کاردان‌های فنی، استادکاران و کارگران ساختمانی نیز به عنوان یکی از حلقه های صنعت ساختمان، نیازمند ساماندهی هستند. وی با اشاره به تلفات بالای ناشی از حوادث در اجرای طرح های عمرانی گفت: با آموزش موارد ایمنی به کارگران و مسئولیت دار شدن کارگران، می‌توان آمار تلفات ناشی از حوادث پروژه‌های عمرانی را کاهش داد. 9873 /6118            "}