{"onTitr":"","titr":" تلف شدن ماهیان در قنات گرم زواره تکذیب شد","describe":" کاشان- ایرنا- رئیس شبکه دامپزشکی اردستان با اشاره به برخی تصویرهای انتشار یافته در شبکه های اجتماعی، موضوع تلف شدن ماهیان در قنات گرم زواره را نادرست خواند.", "text":"میثم استکی روز پنجشنبه در گفت و گو با خبرنگار ایرنا بیان کرد: تلف شدن ماهی های قنات زواره نادرست است زیرا بررسی های کارشناسی نشان داد که ماهی ها از نوع آزادزیست و پرورشی بودند.وی افزود: رنگ، اندازه و مشخصات ماهی های تلف شده با ماهیان قناتی به طور کامل متفاوت است و این ماهی ها شرایط زندگی کردن در قنات را ندارند.رئیس شبکه دامپزشکی اردستان تصریح کرد: شواهد نشان می دهد که فردی فعال در زمینه پرورش ماهی با مدیریت نامناسب به علت هایی نامشخص، ماهی های نیمه جان را در مسیر این آبراه رها کرده تا شاید از مرگ رهایی یابند.وی تاکید کرد: هم اکنون هیچ گونه مشکلی برای ماهی های موجود در قنات که از اردستان به زواره می رود، به وجود نیامده و بیماری خاصی نیز وجود ندارد.استکی در ادامه از افراد فعال در شبکه های اجتماعی خواست تا از انتشار خبرهای منجر به تشویش اذهان عمومی خودداری کرده و مشکلات را پیش از هر اقدامی برای اطلاع از صحت و سقم موضوع، با مسئولان ذیربط درمیان بگذارند.به گزارش ایرنا، روزهای گذشته تصویری از تلف شدن تعداد زیادی ماهی در مسیر قنات زواره از توابع اردستان در شبکه های اجتماعی منتشر شده بود.  اردستان با جمعیت افزون بر 42 هزار نفر در فاصله 118 کیلومتری شمال شرقی اصفهان واقع است.7431/8123            "}