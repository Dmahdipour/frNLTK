{"onTitr":"","titr":" پساب تصفیه خانه فاضلاب آبیک نباید در کشاورزی استفاده شود","describe":" قزوین - ایرنا - رئیس اداره حفاظت محیط زیست آبیک استفاده برخی کشاورزان از پساب شهری این شهرستان در مصارف کشاورزی را مورد انتقاد قرار داد و آن را تهدیدی جدی علیه سلامت عمومی جامعه دانست.", "text":"به گزارش روز دوشنبه ایرنا و به نقل از روابط عمومی اداره کل حفاظت محیط زیست استان قزوین، محمد ایران‌ نژاد در جلسه شورای سلامت آبیک افزود: خروجی پساب فاضلاب تصفیه ‌خانه کنونی این شهرستان بالاتر از حد استانداردها بوده و تهدیدی جدی علیه سلامت مردم محسوب می‌شود که متاسفانه برای آبیاری زمین ‌های کشاورزی استفاده می‌شود.وی بر راه اندازی هرچه سریع تر تصفیه خانه شهری و ممنوعیت استفاده از این پساب ها در اراضی کشاورزی تاکید و اضافه کرد: اگر ساخت فاز دوم تصفیه ‌خانه جدید شهر آبیک که در حال احداث بوده سریع تر انجام و خروجی آن استاندارد شود مشکلی در استفاده آن وجود نخواهد داشت.ایران‌ نژاد ادامه داد: مسئولان جهاد کشاورزی از کشاورزان تعهد بگیرند که از آب پساب فاضلاب تصفیه ‌خانه شهر آبیک برای آبیاری مزارع استفاده نکنند و به مصرف سرمایه‌گذاران صنایع چوب و آبیاری درختان غیرمثمر برسد.به گفته وی، اداره منابع طبیعی و آبخیزداری هم برای آبیاری نهالستان جنوب آبیک می‌تواند از این آب استفاده کند.ایران نژاد با تاکید بر فنس کشی ایستگاه موقت زباله های شهری و انتقال به موقع آنها به مجتمع بازیافت پسماند محمدآباد و تعیین مکانی مشخص جهت ساماندهی نخاله های شهری، افزود: باید اقدام لازم برای پاکسازی این جایگاه صورت بگیرد زیرا زباله‌های دپو شده با وزش باد در شعاع یک کیلومتری، پراکنده شده و چهره زشتی به این شهر می‌بخشند.وی ادامه داد: با توجه به دپوی زباله در جایگاه و ورود احشام و سگ‌ های ولگرد علاوه بر ایجاد چالش آلودگی زیست محیطی، حوزه تنوع زیستی را هم تهدید می‌کند.رئیس اداره حفاظت محیط زیست آبیک تصریح کرد: تخلیه پسماند و نخاله های ساختمانی در حاشیه آزادراه به معضلی بزرگ تبدیل شده و تدبیر لازم و عملی برای رفع این مشکل از سوی مسئولان متولی ضروری است.ایران نژاد در ادامه با بیان اینکه در زمینه ساماندهی پساب فاضلاب‌های شهری و صنعتی و پسماندها در شهرستان آبیک دغدغه داریم، افزود: مسامحه در مسائل زیست ‌محیطی جایز نبوده و اولویت توزیع اعتبارات باید در زمینه مسائل بهداشتی و زیست محیطی باشد.7388/8054            "}