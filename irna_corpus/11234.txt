{"onTitr":"","titr":" رسانه‌ها در توسعه شهری نقش انکار ناپذیر دارند","describe":" بوشهر-ایرنا- رئیس شورای شهر بوشهر گفت: رسانه ها و خبرنگاران به عنوان مشاوران و بازوان مجموعه مدیریت شهری نقشی مهم و انکار ناپذیر در توسعه و عمران شهری دارند.", "text":"به گزارش ایرنا، ابوذر دهدار روز سه‌شنبه در نشست شورای اسلامی شهر بوشهر افزود: حضور رسانه ها و خبرنگاران در نشست های علنی شورا و اجرای طرح‌های عمرانی و انعکاس اخبار، نقشی مهم در اطلاع رسانی به آحاد جامعه ایفا می کند.وی بیان کرد: در این ارتباط از رسانه‌ها درخواست داریم به جای بزرگنمایی حاشیه‌ها، با انعکاس مسائل و مشکلات شهری و مطالبات مردمی، انتقال دهنده این دغدغه ها به مدیریت شهری برای برطرف کردن آنها و نیز بالندگی و پویایی شهر باشند.دهدار ادامه داد: اختلاف نظر و سلیقه در پارلمان محلی مانند هر مجموعه دیگری طبیعی است و اصل کار شورایی در همین اختلاف سلیقه است.وی افزود: وجود اختلاف سلیقه سبب تبادل نظر و موجب پویایی و بروز ایده‌های جدید شده و این اختلاف سلیقه با اختلاف هدف و عقیده تفاوت دارد.دهدار بیان کرد: ایجاد شوراها موجب شد توسعه نامتوازن شهرها کمتر شود و برای ایجاد عدالت و توازن در مناطق مختلف شهر تلاش کنند تا همه شهروندان از امکانات تفریحی و فرهنگی به طور یکسان برخوردار شوند.7212/6043            "}