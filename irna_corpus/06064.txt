{"onTitr":"","titr":" «تراژدی آمریکا» با تایید صلاحیت نامزد ترامپ برای دیوان عالی","describe":" تهران - ایرنا - سنای آمریکا روز شنبه در نهایت و پس از یک جنجال طولانی، صلاحیت «بِرِت کاوانا» را به عنوان صدو چهاردهمین قاضی دیوان عالی تایید کرد؛ این اقدام علاوه بر  برانگیختن اعتراضات گسترده  در سراسر آمریکا به نارضایتی قربانیان آزار جنسی منجر شده است.", "text":"به گزارش ایرنا، «دونالد ترامپ» رئیس جمهوری آمریکا روز دوشنبه  9 جولای (18 تیر) کاوانا، قاضی محافظه کار دادگاه استیناف شهر واشنگتن را به عنوان گزینه جایگزینی عضو مستعفی دیوان عالی آمریکا معرفی کرد.با وجودی که کاوانا در مقایسه با دیگر گزینه های ترامپ، گزینه معتدل‌تری به شمار می‌رفت، اما موضع‌گیری‌های او به ویژه در زمینه آزادی مذهبی و طرح بیمه‌های درمانی همگانی موسوم به «اوباماکر»، نگرانی‌هایی را برانگیخت.از جمله دیگر موضع‌گیری‌های این قاضی جمهوریخواه که مورد توجه قرار گرفت، پیشنهاد او برای افزایش حوزه قدرت رئیس جمهوری بود؛ موضوعی که زنگ خطر را برای حامیان دمکراسی در آمریکا به صدا درآورد.کاوانا همچنین سابقه همکاری در تشکیل پرونده‌های‌ قضایی علیه «بیل کلینتون» چهل و دومین رئیس جمهوری آمریکا را داشت که در نهایت به کلید خوردن فرایند استیضاح او در سال 1998 انجامید.ترامپ، کاوانا را به عنوان گزینه جایگزین «آنتونی کندی» یکی از 9 قاضی دیوان عالی آمریکا انتخاب کرد که چندی پیش از سمت خود کناره‌گیری کرده بود.کاوانا دومین فردی بود که توسط ترامپ به عضویت دیوان عالی آمریکا معرفی می شد. ترامپ سال گذشته هم با حمایت جمهوریخواهان کنگره، «نیل گورسچ» را به عضویت این دیوان درآورد.کاوانا روز جمعه 28 سپتامبر (6 مهر) مورد تایید کمیته قضایی سنای آمریکا قرار گرفت تا تصمیم گیری نهایی برای عضویت او به صحن این مجلس ارجاع شود.اما دمکرات‌های مجلس نمایندگان آمریکا در پی رسوایی جنسی کاوانا، خواستار به تعویق افتادن جلسه رای گیری مربوط به تایید صلاحیت او شدند.اتهام جنسی کاوانا نخست از سوی «کریستین بلیسی فورد» روان‌ شناس و استاد دانشگاه پالو آلتوی کالیفرنیا مطرح شد. وی در گفت وگو با روزنامه واشنگتن پست، اتهام‌ آزار جنسی خود علیه کاوانا را علنی کرد  و اظهارداشت که کاوانا سه دهه پیش در یک مهمانی به همراه یکی از دوستانش اقدام به تجاوز به او کرده است.در حالی که نظرسنجی ها نشان می داد که 77 درصد جمهوری خواهان خواستار رای گیری فوری درباره صلاحیت کاوانا هستند، 53 درصد گفتند که پلیس فدرال آمریکا (اف بی ای) باید پیش از این رای گیری در مورد اتهامات وارده تحقیق کند.«دبورا رامیرز» دومین زنی بود که در بحبوحه روند بررسی صلاحیت کاوانا نامش فاش شد و وی نیز کاوانا را متهم به آزار واذیت جنسی می کرد.ترامپ در نهایت تحت فشار افکار عمومی، دستور ورود اف بی آی به پرونده اتهامات نامزد پیشنهادی خود برای دیوان عالی این کشور را صادر کرد.«جف فلیک» سناتور جمهوریخواه آغازگر فشارها بر ترامپ بود و هشدار داد در  صورتی که ترامپ دستور تحقیقات اف بی ای را ندهد، رای به عدم صلاحیت کاوانا خواهد داد. با وجودی که کاخ سفید اعلام کرد که دست اف بی آی را برای تحقیقات باز گذاشته است اما برخی منابع آمریکایی از اعمال محدودیت هایی برای مصاحبه با افراد مورد نظر پلیس فدرال خبر دادند. در نهایت روز پنجشنبه 4 اکتبر (12 مهر) پلیس فدرال آمریکا یک نسخه از نتایج تحقیقات خود را در اختیار مجلس سنا و یک نسخه از آن را در اختیار کاخ سفید قرار داد و در فضایی کاملا امنیتی سناتورها به نوبت امکان مطالعه این گزارش محرمانه را پیدا کردند.تلاش ترامپ و جمهوری خواهان برای جلب حمایت از کاوانا تا حدی پیش رفت که « پاتریک لِهی» سناتور دمکرات، کمیته قضایی و سنای آمریکا را متهم به از دست دادن استقلال خود کرد.وی گفت: ما به بازویی در بازوی بسیار ضعیف کاخ سفید به ریاست ترامپ تبدیل شده ایم. هر گونه تظاهر به استقلال از بین رفته است و من فکر می کنم که این چیزی است که تاریخ نویسان مورد توجه قرار خواهند داد و آن را نقطه عطفی در تاریخ سنای آمریکا قلمداد خواهند کرد.در روند دشوار تایید صلاحیت کاوانا همچنین تعداد  زیادی از معترضان دستگیر شدند.اما این روند همچنین با توجه به نزدیک بودن انتخابات میان دوره ای سنا نگرانی هایی را برانگیخت.«امبر فیلیپس» تحلیل گر در مقاله ای در روزنامه واشنگتن پست نوشت، دمکرات ها احساس می کنند که بدون در اختیار داشتن ریاست جمهوری و کنگره، یک دیوان عالی متمایل به جمهوریخواهان، عملا به معنای چیره شدن کامل این جریان بر نهادهای کلیدی حکومت آمریکا خواهد بود.وی افزود: آنها به خوبی می دانند وارد شدن برت کاوانا به دیوان عالی، می تواند این نهاد را برای یک نسل در اختیار جناح محافظه کار قرار دهد.اما با وجود مخالفت ها و اعتراضات، سنای آمریکا سرانجام روز شنبه 14 مهر با اکثریت ضعیف جمهوریخواهان، با 50 رای موافق و 48 رای مخالف کاوانا را تائید کرد.با ناامید شدن مخالفان از رای سنا به کاوانا، اعتراضات سراسر آمریکا را فرا گرفت و معترضان با اشاره به انتخابات میان  دوره ای کنگره در ماه نوامبر شعارهایی را با مضمون «نوامبر نزدیک است» سر دادند. معترضان همچنین شعار«شرم بر شما» را در مقابل سنا فریاد کشیدند.همزمان پلیس اعلام کرده که روز شنبه 164 نفر را همزمان با رای گیری سنا بازداشت کرده است.ترامپ که ظاهرا از تایید گزینه پیشنهادی اش خرسند است قبل از رای گیری اقدام سنا در تایید کاوانا را ستود و گفت حکم انتصاب کاوانا را روز شنبه امضا می کند. این رای گیری به چند هفته تنش و جنجال و طرح اتهامات جنسی و رد آنها از سوی کاوانا پایان داد. ترامپ که در همه این دوران از کاوانا حمایت کرده بود حتی کریسی فورد زن متهم کننده کاوانا را به تمسخر گرفت و جورج سورس سرمایه دار و تاجر آمریکایی را متهم کرد که به معترضان پول داده است. او بعد از این که کاوانا تایید شد، گفت  100 درصد مطمئن بوده که بلیسی فورد، کاوانا را با فرد دیگری اشتباه  گرفته است.دمکرات های سنا، تایید کاوانا را «پیامی بسیار بد» برای زنان توصیف و روز شنبه اظهار امیدواری کردند که قربانیان آزار جنسی سکوت نکنند. پاتریک لهی که در ماجرای شهادت «آنیتا هیل» علیه « کلارنس توماس» قاضی دستیار در دیوان عالی در اوایل دهه 1990 حضور داشت گفت برخورد با چنین اتهاماتی از آن زمان  تاکنون تغییر چندانی نکرده است.«لیزا مورکوسکی» تنها سناتور جمهوری  خواه از آلاسکا که  به نامزدی کاوانا رای منفی داد گفت نگران آن است که سناتورها اقدام کافی برای نجات یافتگان آزار جنسی انجام نداده است.«سوزان کولینز» سناتور جمهوری خواه از ایالت مین که اوضاع را به نفع تایید کاوانا تغییر داد منتقدان انتخاب کاوانا را مورد انتقاد شدید قرار داد. وی به ظاهر از جنبش زنان که تحت عنوان «من هم همین طور/ Me Too» براه افتاده دفاع کرد و گفت این جنبش واقعی و مهم است اما هر زن و مردی که با اتهام آزار جنسی مواجه می شود حق دارد که با او برخوردی محترمانه شود.رامیرز دومین زن متهم کننده کاوانا، سنا را به نادیده گرفتن شواهد در روند تایید صلاحیت کاوانا متهم کرده است.«رابرت پُست» رئیس سابق دانشگاه حقوق «یل» رای تایید صلاحیت سنا را یک «تراژدی برای آمریکا» توصیف کرد.وی گفت حضور کاوانا ادعای مشروعیت دیوان عالی را زیر سوال خواهد برد و به تعهد کشور به حاکمیت قانون آسیب خواهد زد.اروپام**9158 ** 1546            "}