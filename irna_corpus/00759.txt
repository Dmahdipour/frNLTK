{"onTitr":" معاون استاندار فارس:    ","titr":" تفویض اختیارات به استان ها هزینه های کشور را کاهش می دهد","describe":" شیراز-ایرنا- معاون هماهنگی امور عمرانی استانداری فارس گفت: تفویض اختیارات از سوی وزارتخانه های مختلف به استان ها هزینه های کشور را به شدت کاهش می دهد.", "text":"به گزارش ایرنا عنایت الله رحیمی، عصر پنجشنبه در همایش شهرداران فارس در شیراز افزود: اگر به دنبال تمرکز زدایی مسئولیت ها از مرکز هستیم یکی از مجموعه هایی که می تواند در این زمینه کمک کند، شوراها هستند.وی ادامه داد: اگر می بینیم که بعضا در مجموعه های اداری یا دستگاه ها فسادی حاکم شده یکی از دلایل آن تمرکز بیش از حد مسایل در مرکز کشور است و یکی از دلایل دیگر عدم تفویض اختیارات و عدم شفافیت است که بدون تردید عدم اعتماد را در پی دارد.او اظهار داشت: شوراها و شهرداری ها می توانند کمک زیادی در تمرکز زدایی در تصمیمات و مباحث داشته باشند و افزون بر کاهش هزینه ها، روند پاسخگویی به نیازهای مردم را شتاب بخشند.رحیمی بیان کرد: همین تمرکزگرایی باعث شده که یک طرح تفصیلی، تجدید نظر یا یک طرح هادی، حداقل سه یا چهار سال طول بکشد تا در شورای عالی شهرسازی به تصویب برسد.وی گفت: شورای عالی شهرسازی مصوب کرد که تعیین تکلیف طرح های هدایت و توسعه شهرهای زیر 50 هزار نفر در استان ها انجام شود و در نهایت با مصوبه شورای برنامه ریزی نهایی شود اما اصرار بر این است که این طرح باید به تهران برود و سه سال در تهران بماند تا اطلاعات آن قدیمی شود که چنین طرحی دیگر کارآیی لازم را نخواهد داشت.معاون هماهنگی امور عمرانی استانداری فارس افزود: ضروری است حداقل تعیین طرح های هدایت و توسعه شهرهای زیر 100 هزار نفر به استان ها واگذار شود.رحیمی اضافه کرد: نباید تصور شود که مجامع تخصصی، کارگروه ها، کمیته های فنی و کمیسیون های مربوطه در استان ها از سطح ملی کم سوادتر هستند و یا احساس مسئولیت کمتری دارند و بی شک آنها می توانند در برخی مواقع با دقت بیشتری این مسایل را کنترل و پیگیری کنند.وی، یکی از چالش های فرا روی استان فارس را مساله آب دانست و گفت: خشکسالی و کم آبی سال های اخیر مشکلات بسیاری را در حوزه های آشامیدنی، کشاورزی و صنعت برای استان ایجاد کرده است.او اظهار داشت: در سال زراعی گذشته در این استان حدود 133 تا 135میلی متر باران باریده که این میزان بیش از 50 درصد نسبت به سال زراعی قبل از آن و بیش از60 درصد نسبت به بلند مدت، کاهش داشته است و همین امر زمینه ساز بروز مشکلاتی در استان شده است.رحیمی افزود: برای غلبه بر این چالش، تدابیری اندیشیده شده که از جمله می توان به استحصال روان آبها، عملیات جنگل کاری، تثبیت خاک، ساخت سد و آبرسانی اشاره کرد.معاون هماهنگی امور عمرانی استانداری فارس بیان کرد: هم اینک چهار سد بزرگ هایقر در فیروزآباد، نرگسی در کازرون و کوار در کوار در دست ساخت است و سد چشمه عاشق داراب نیز به پایان رسیده است.وی اضافه کرد: همچنین هم اکنون آب آشامیدنی بیش از 750 روستای استان فارس به صورت سیار تامین می شود و برای حل مشکل کم آبی 17 شهر این استان که دچار تنش آبی هستند نیز ایجاد و توسعه شبکه ها و خطوط آب را در دستور کار قرار داده ایم.او ادامه داد: در حال حاضر مراحل پایانی خط دوم آبرسانی از سد درودزن به شیراز با 77 کیلومتر طول، در احل انجام است، خط آبرسانی از سد درودزن به شهر خرامه و روستاهای در مسیر نیز در دست اجراست و خط آبرسانی از سد سلمان فارسی به شهرستان جهرم و روستاهای اطراف هم در مراحل پایانی قرار دارد.رحیمی افزود: از دیگر اقدامات در دست انجام در این زمینه می توان به اجرای خط آبرسانی از چاه های زیردست سد ملاصدرا به سمت ارسنجان و پاسارگاد و خط آبرسانی از سد رودبال به داراب، زرین دشت، جنت شهر، استهبان و فسا اشاره کرد.او ادامه داد: مجموعه اقدامات در دست انجام در این زمینه، بیانگر این است که امروز استان فارس با وجود تنگناهای مالی دولت به یک کارگاه تبدیل شده است.وی، عدم استفاده مطلوب از توانمندی های سرزمینی اعم از اقلیم، منابع طبیعی، صنعت و معدن در فارس به دلیل کمبود زیرساخت ها را از دیگر مشکلات موجود در این استان برشمرد و گفت: یکی از اساسی ترین این زیرساخت ها موضوع حمل و نقل و ارتباطات جاده ای، ریلی و هوایی است که اقداماتی در این حوزه ها صورت گرفته است.معاون هماهنگی امور عمرانی استانداری فارس افزود: بر همین اساس، ساخت نخستین آزاد راه جنوب کشور در دستور کار قرار گرفت که هم اینک بیش از 75 درصد پیشرفت فیزیکی دارد و امیدواریم بر اساس برنامه با همکاری هر چه بیشتر وزارت دفاع تا پایان سال 97 افتتاح شود.رحیمی افزود: در بحث کاهش حوادث جاده ای و تلفات ناشی از آن نیز اقداماتی از جمله حذف نقاط حادثه خیز را در دستور کار قرار داده ایم.6122 /6118            "}