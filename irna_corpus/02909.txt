{"onTitr":" مربی تیم وزنه برداری ایران اعزامی به بازی های پارا آسیایی؛    ","titr":" رکورد شکنی رستمی حساب شده و تاکتیکی بود","describe":" جاکارتا- ایرنا- «رضا استرکی» مربی تیم وزنه برداری ایران اعزامی به بازی های پارا آسیایی جاکارتا گفت: رکورد شکنی روح الله رستمی در دسته 72 کیلوگرم حساب شده و تاکتیکی بود.", "text":"به گزارش خبرنگار اعزامی ایرنا ازجاکارتا، رضا استرکی پس از کسب مدال طلا دسته 72 کیلوگرم این بازی ها از سوی روح الله رستمی، اظهار داشت: از قبل پیش بینی کرده بودیم که رقابت بین روح الله رستمی و «محسن رسول» وزنه بردار عراقی، رقابتی حساس و نزدیک خواهد بود.وی دلیل این حساسیت را شکست رستمی مقابل نماینده عراق در رقابت های کسب سهمیه المپیک در ژاپن عنوان کرد و افزود: پس از آن ناکامی و بازگشت به کشور، زمان کمی برای رفع نقاط ضعف خود فرصت داشتیم و برهمین اساس باید بشدت کار می کردیم.مربی تیم وزنه برداری ایران در بازی های پاراآسیایی افزود: براساس آنچه که قابل پیش بینی بود روند مسابقه را گام به گام مدیریت کرده و تمام برنامه ها را براساس آنچه به موفقیت رستمی تمام می شد، پیش بردیم.وی ادامه داد: براساس برنامه و با علم به اینکه نماینده عراق به دلیل وزن پایین تر ابتدا باید وزنه می زد، در حرکت اول و دوم باید نقره نماینده ایران را تثبیت کرده و در حرکت سوم رکوردشکنی می کردیم.استرکی تاکید کرد: از این رو چنانچه رسول وزنه 225 کیلوگرمی را انتخاب و بالای سر می برد ما به طور حتم  وزنه 226 را برای نماینده ایران پیشنهاد می دادیم. وی ادامه داد: بدین ترتیب همه نکات فنی را رعایت و با لطف خداوند توانستیم، مدال طلای وزن 72 کیلوگرم را با رعایت نکات فنی به دست بیاوریم.مربی تیم پارا وزنه برداری ایران در بازی های آسیایی جاکارتا درباره شرایط سایر وزنه برداران کشورمان نیز اظهار داشت: سایر وزنه برداران در روزهای آینده به میدان می روند و خوشبختانه در وضعیت مطلوبی به سر برده و کاملا آماده هستند.وی تاکید کرد: شرکت در باز های پارا آسیایی و کسب مدال در آن دشوار است اما تلاش می کنیم تا ورزشکاران کشورمان دست خالی از سومین دوره این بازی ها به کشور بازنگردند.وی بار دیگر به مدال رستمی در وزن 72 کیلوگرم اشاره و کسب آن را تکنیکی ترین مدال ها توصیف کرد و افزود: هنگامی که در پشت صحنه به عنوان مربی قرار می گیرید، با مربیانی مواجه هستید که تمامی در کشور خود از مدعیان به شمار می آیند بنابراین باید برای موفقیت همانند بازی شطرنج عمل کنید.استرکی با بیان اینکه در وزنه برداری علاوه بر وزنه برداران مربیان نیز با یکدیگر رقابت دشواری دارند،افزود: مربی تیم عراق یکی از مربیان کار کشته این رشته است و از عملکرد او در این رقابت دیدنی دفاع  و عنوان می کنم این شکست تاکتیکی برای او غیر قابل تصور بود.رستمی در حالی نماینده عراق را مغلوب و رکورد شکنی کرد که حریف قدرتمندش در حرکت سوم خطا و فرصت خودنمایی را به نماینده ایران هدیه کرد تا او با خیالی آسوده با پولاد سرد مواجه و خودنمایی کند.ورزشی**9144 **2052**9129            "}