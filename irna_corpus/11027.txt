{"onTitr":" معاون توسعه روستایی ریاست جمهوری،    ","titr":" امسال 384 هزار شغل در مناطق روستایی ایجاد می شود","describe":" قم -ایرنا - معاون توسعه روستایی و مناطق محروم ریاست جمهوری گفت: 384 هزار شغل در مناطق روستایی تکلیف دولت دربرنامه ششم توسعه است که امسال با توجه به برنامه ریزی انجام شده تحقق این هدف برای نخستین بار در کشور امکان پذیر است.", "text":"به گزارش ایرنا، سید ابوالفضل رضوی روز سه شنبه درحاشیه بازدید و افتتاح چند طرح تولیدی روستایی در گفت و گو با خبرنگاران، با اشاره به میزان اشتغال ایجاد شده در روستاها افزود: درحوزه اشتغال زایی بانک سینا از ابتدای سال 96 تا شهریو ماه 97 با پرداخت تسهیلات رونق تولید واشتغال در روستاها 8 هزار و 500 شغل ایجاد کرده است ضمن اینکه از محل اعتبارات قانون اشتغال پایدار روستایی از ابتدای امسال نیز بیش از 63 هزار شغل ایجاد شد. رضوی تاکید کرد: درقالب طرح ارتقای تولید ملی و اشتغال پایدار روستایی و مناطق دشتی ،ایجاد 220 هزار شغل برای امسال برنامه ریزی شده است. وی تحقق چشم انداز برنامه ششم توسعه برای ایجاد سالانه 384 هزارشغل در روستاها را نیازمند مشارکت مردمی و استمرار تسهیلات دولتی دانست و گفت: دولت وظیفه فراهم کردن امکانات، پرداخت تسهیلات و همچنین روان سازی و تسهیل در پرداخت وام به روستاییان را به عهده دارد که این امر به خوبی در حال انجام است به گونه ای که شاهد رفع موانع اداری و ضمانتی دراین زمینه هستیم. رضوی با اشاره به نامه معاون اول رئیس جمهور به رهبر معظم انقلاب به منظور تخصیص 120 هزار میلیارد ریال تسهیلات رونق تولید در روستاها افزود: با اجازه معظم له این تخصیص اعتبار با شتاب درحال اجراست به گونه ای که تا امروز 35 هزار میلیارد ریال از این تسهیلات پرداخت و قرارداد تخصیص 50 هزار میلیارد ریال دیگر نیز نهایی شده است. وی با اشاره به معافیت های مالیاتی در نظر گرفته شده برای واحدهای تولیدی درروستاها تاکید کرد: تمام واحدهای صنعتی و اشتغالی در روستاها به مدت 5 سال، در مناطق محروم به مدت 10 سال، در نواحی صنعتی روستایی به مدت 13 سال و شرکت های دانش بنیان فعال در روستایی به مدت 15 سال نرخ مالیات آنها صفر است. وی با بیان اینکه 20 درصد آورده توسط سرمایه گذار و 80 درصد توسط وام تسهیلات روستایی تامین می شود ادامه داد: توصیه جدی من است که به جای کارهای موازی ، سرمایه گذاران با تشکیل اتحادیه زمینه افزایش مشارکت و کیفیت افزایی را فراهم کنند. معاون توسعه روستایی و مناطق محروم ریاست جمهوری در سفر یک روزه به قم، سه پروژه صنعتی و کشاورزی را در ناحیه های صنعتی سیرو، طغرود این استان به بهره برداری رساند و با حضور در چند شرکت در این دو ناحیه صنعتی روستایی مشکلات آنها را با حضور استاندار قم مورد بررسی قرار داد. 7404/ 6133/            "}