{"onTitr":" مدیرکل ورزش و جوانان همدان:    ","titr":" ملی پوشان همدان بخت اصلی کسب مدال پاراآسیایی هستند","describe":" همدان- ایرنا- مدیرکل ورزش و جوانان همدان گفت: هر چهار ملی پوش این استان بخت اصلی در کسب مدال بازی های آسیایی 2018 جاکارتا اندونزی هستند.", "text":"رسول منعم روز دوشنبه در گفت وگو با خبرنگار ایرنا افزود: در رشته های دو ومیدانی، والیبال و شنا به طور قطع به مدال پاراآسیایی دست می یابیم اما در دو و میدانی شانس کسب مدال های خوش رنگ را داریم.وی بیان کرد: حمید اسلامی و وحید علی نجیمی در رشته دو ومیدانی، زهرا نجاتی عارف در والیبال و علیرضا جلیلی در رشته شنا ورزشکاران همدانی اعزامی به بازی های پاراآسیایی هستند و تلاش آنها رسیدن به مدال طلا است.منعم اظهار داشت: در دو میدانی می توانیم به نشان های طلا برسیم چرا که هر 2 ورزشکار همدانی در اردوها و مسابقات قبلی درخشش قابل توجهی داشته اند و با آمادگی مطلوب رهسپار مسابقات پاراآسیایی شدند.وی خاطرنشان کرد: امسال بهترین دوره را از لحاظ مدال آوری در بازی های آسیایی داشتیم و چهار ملی پوش اعزامی به پاراآسیایی نیز تکمیل کننده این موفقیت طلایی خواهند بود.مدیرکل ورزش و جوانان همدان با تاکید بر اینکه از مدال آوران پاراآسیایی تجلیل ویژه ای خواهیم داشت، گفت: ارزش مدال های پاراآسیایی و آسیایی یکسان است.منعم یادآور شد: بدون تردید بخشی از موفقیت ورزش استان در میادین بین المللی مرهون تلاش و افتخارآفرینی ورزشکاران نابینا، معلول، جانباز، ناشنوا و بیماران خاص است و توقع کسب مدال از این قشر از ورزشکار با توجه به ظرفیت و توانی که دارند، طبیعی است.وی با بیان اینکه در ماه های اخیر حمایت های همه جانبه از ورزشکاران مستعد حضور در پاراآسیایی انجام شده است، گفت: اکنون انتظار کسب خوش رنگ ترین مدال ها را از این ورزشکاران داریم.سومین دوره بازی های پاراآسیایی به میزبانی اندونزی و در شهر جاکارتا در جریان است.در این دوره از مسابقات کاروان کشورمان با 210 ورزشکار اعزام شده است و سهم استان همدان چهار ورزشکار است که در رشته های شنا، والیبال و دوومیدانی رقابت می کنند.7520/2090            "}