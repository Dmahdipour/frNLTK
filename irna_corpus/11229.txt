{"onTitr":" در پی وقوع زلزله و ریزش کوه    ","titr":" محورهای شهرستان اردل بازگشایی شد","describe":" شهرکرد- ایرنا- مدیرکل راهداری و حمل و نقل جاده ای چهارمحال و بختیاری از پاکسازی و بازگشایی 4 محور مسدود شده شهرستان اردل در پی وقوع زلزله 4.6 ریشتری صبح روز سه شنبه در این شهرستان خبر داد.", "text":"احمد جمشیدی روز سه شنبه در گفت و گو با خبرنگار ایرنا افزود: درحالی که صبح امروز شاهد وقوع زمین لرزه 4.6 ریشتری و 2 پس لرزه به بزرگی 3.4 و 3.7 ریشتری در عمق 7، 9 و 16 کیلومتری زمین بودیم، ریزش کوه محورهای ارتباطی شیخ محمود به دوازده امام، سرچاه به لیرابی، اردل به سه راه جونقان و رستم آباد به تنگ بیابان دره منطقه دیناران را مسدود کرد.وی تصریح کرد: با اعزام اکیپ های راهداری با هدف بازگشایی این محورها و امدادرسانی به مردم گرفتار، محورهای مسدود شده بازگشایی شد و هم اینک تردد در مسیرهای ارتباطی شهرستان بدون هیچ مشکلی برقرار است.به گزارش ایرنا، حدود 4 هزار کیلومتر راه اصلی و فرعی، روستایی و بزرگراه در چهارمحال و بختیاری وجود دارد که در راستای ایمنی سفر در این محورها همزمان با فصل بارش ها و وقوع بارش های پاییزی و زمستانی 297 راهدار در قالب 39 اکیپ ثابت و سیار در 38 راهدارخانه همراه با 235 دستگاه ماشین آلات سنگین و نیمه سنگین در استان فعال می شوند.زلزله 4.6 ریشتری صبح امروز ( سه شنبه) اردل بدون تلفات جانی بوده اما 2 تن در این حادثه مصدوم شدند، میزان خسارات مالی این زلزله از سوی کارشناسان در دست بررسی است.7363/6021            "}