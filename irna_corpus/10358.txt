{"onTitr":"","titr":" بدعتی با شمایل خودسوزی","describe":" تهران- ایرنا- صبح روز سه شنبه (10 مهر) خیابان بهشت میزبان فردی بود که وانمود می کرد می خواهد خودش را به آتش بکشد؛ بنزین هم روی خودش ریخت و فندک را روشن کرده بود که عوامل حراست شورا و یگان انتظامی شهرداری تهران وارد عمل شدند و او را به داخل ساختمان هدایت کردند.", "text":"یکی از مسئولان حراست شورای شهر تهران در تشریح حادثه در گفت وگوی اختصاصی با خبرنگار ایرنا گفت: این فرد 40 ساله در حالی که کفن بر تن داشت با ظرف 10 لیتری بنزین مقابل ساختمان شورا حاضر شد و به نشانه اعتراض بنزین روی خود ریخت. وی اضافه کرد: با دیدن این صحنه عوامل انتظامی شورا و شهرداری بسرعت وارد عمل شدند و اجازه فندک زدن و خودسوزی فرد مذکور را ندادند. این مسئول در حراست شورا گفت: فرد مذکور دلیل اقدامش را ناکام ماندن در اجرای مناقصه یک پارکینگ در پایتخت اعلام کرد و در اختیار ماموران پلیس قرار گرفت. وی با بیان اینکه به نظر می رسد اقدام برای خودسوزی بیشتر جوسازی بوده است تاکید کرد: شخص مذکور نیز برخلاف آنچه برخی منابع گفته اند، پیمانکار شهرداری نبوده است. ** جزییات ماجرا چه بود خبرنگار ایرنا برای پیگیری جزییات بیشتر در این زمینه با مدیران شهرداری تهران تماس گرفت تا مشخص شود موضوع پارکینگی که آن فرد اعلام کرده است، چیست. یک منبع آگاه در شهرداری تهران درباره علت و انگیزه فردی که وانمود کرد قصد خودسوزی داشته در گفت وگو با خبرنگار ایرنا توضیح داد: انجام امور مربوط به پارکینگ در نزدیکی دریاچه شهدای خلیج فارس( چیتگر) علت اعتراض این فرد بوده در حالی که با پیمانکار به نتیجه نرسیده بوده و موضوع ارتباط مستقیمی با شورا نیز نداشته است. وی تاکید کرد: این فرد در حالی که هنوز قراردادش به نتیجه نرسیده بوده است، مطالبات و ادعاهایی را مطرح کرده و وقتی نمی تواند با پیمانکار به توافق برسد چنین اقدامی به نشانه اعتراض در مقابل ساختمان شورا انجام می دهد. گزارش مرکز ارتباطات و امور بین الملل شهرداری تهران نیز به نقل از «غفران» معاون حراست شورای شهر درباره جزئیات این حادثه حاکی است: یک سال پیش قرار بوده بهره برداری از پارکینگ غربی مجتمع بام لند در منطقه 22 از طریق یک پیمانکار به این فرد واگذار شود. در ادامه این گزارش آمده است: «این فرد هیچ قرارداد یا مذاکره ای با شهرداری یا شورا نداشته و در شرایطی که وی بدون قرارداد یا مستندات کار خود را در با کف ریزی و انجام هزینه های زیاد در پارکینگ آغاز کرده بوده متوجه می شود با فرد دیگری در مورد آن کار پیش قراردادی امضا شده است». براساس این گزارش فرد مذکور پس از اطلاع از امضای پیش قرارداد فرد دیگری مرتبط با آن پروژه، نسبت به این موضوع اعتراض می‌کند اما گویا با پیمانکار به توافق نمی رسد. **تکرار بدعتی خطرناک به نظر می رسد این اقدام به خودسوزی طی روز سه شنبه تنها مورد نبوده و غیر از اقدام یکماه پیش که بسیار خبرساز بود، موارد دیگری هم رخ داده است به طوری که منبع مطلع در شهرداری تهران در ادامه گفت و گو با خبرنگار ایرنا توضیح داد: دوشنبه هفته جاری (نهم مهر) نیز فردی مقابل ساختمان شهرداری حاضر شد و قصد خودسوزی داشت. وی ادامه داد: نتیجه بررسی ها و صحبت با این فرد نشان داد که او از سوی فردی برای کار به یک پیمانکار طرف قرارداد شهرداری معرفی شده اما آن پیمانکار، شغلی به وی نداده است. این مسئول شهری افزود: در حالی که به کارگیری نیروها توسط پیمانکاران بخش خصوصی موضوعی داخلی و مربوط به خود آن شرکت هاست، فرد مذکور با هدف فشار آوردن به پیمانکار یا ادعای مطالبه شغل از شهرداری به اینجا آمده بود و وانمود می کرد که می خواهد خودسوزی کند.به گزارش ایرنا اقدام به خودسوزی مقابل نهادهای اجرایی گرچه تازگی ندارد و در دوره های مدیریتی پیشین شهرداری تهران در سال های گذشته و حتی دیگر سازمان ها غیر از شهرداری نیز رخ داده است اما به نظر می رسد برخی افراد گمان دارند خودسوزی یا اقدام به خودسوزی شاید بتواند راهکاری باشد که امکان چانه زنی در برابر دستگاههای اجرایی را در پیگیری امور اداری بالا ببرد یا دستخوش تغییر کند. اقدامی که کارشناسان علوم اجتماعی درباره آن بسیار هشدار می دهند، تبعات اجتماعی آن را گوشزد می کنند و اظهارامیدواری دارند که این موارد دیگر تکرار نشود و دست اندرکاران هم می گویند که این شیوه قدرت چانه زنی را بالا نمی برد. پیش از این نیز 13 شهریور امسال بود که مغازه داری مقابل شهرداری تهران در خیابان بهشت حاضر شد و در مقابل چشم اعضای خانواده اش با استفاده از بنزین خودش را به آتش کشید که باوجود اقدام مردم و عوامل شهرداری برای نجات او، پس از چندروز در بیمارستان فوت کرد. اطلاعاتی که در رسانه ها درباره علت خودسوزی آن فرد منتشر شد نشان می داد فرد مذکور درخواست تجاری سازی دو واحد در پارکینگ داشته که قبل از آنکه فرآیندهای کار به اتمام برسد و به دنبال فوت یکی از مالکان ساختمان با مخالفت ورثه آن متوفی مواجه می شود. شهرداری از آنجاکه همه مالکان ساختمان رضایت برای تجاری سازی نداشته اند، دو بار در مخالفت با تغییر کاربری اخطار می دهد و مغازه او هم پلمپ نشده بوده است (پلمپ بعد از اخطار سوم انجام می شود) اما در آن شرایط، آن فرد به نشانه اعتراض نسبت به خودسوزی اقدام می کند. به گزارش ایرنا زهرا نژاد بهرام عضو هیات رئیسه شورای اسلامی تهران نیز در مورد حادثه خودسوزی 13 شهریور مقابل شهرداری گفته بود: پرونده شهرسازی این فردی مربوط به دوره مدیریت شهری قبلی بود که نتوانسته بود رضایت ذینفعان را برای تغییرکاربری به دست آورد، البته مبلغی را برای تغییر کاربری ملکش واریز کرده بود. **هشدار کارشناسان هیچکس از برخی رویه های نامناسب موجود در بعضی نهادهای اداری در پاسخگویی به ارباب رجوع یا نحوه انجام امور اداری مراجعان دفاع نمی کند و این موضوع همواره مورد گلایه وجود داشته و باید باجدیت برطرف شود اما بحث پیگیری این امور به طریق و شیوه هایی چون خودسوزی یا تهدید به انجام خودسوزی امری متفاوت و قابل تامل است. کارشناسان علوم اجتماعی هشدار می دهند این شیوه و بدعتی که برخی افراد طی چند وقت اخیر سعی کرده اند برای پیگیری امور اداری شان با اقدام به خودسازی دنبال کنند بسیار خطرناک و روشی غلط است که نه تنها در پیگیری امورشان کمکی نمی کند بلکه تبعات اجتماعی و فرهنگی بسیار و غیرقابل جبرانی را بر جامعه بار خواهد کرد. اقدام برای کشتن خویش آن هم در ملاءعام در صورتی که دین مبین اسلام از خودکشی به عنوان گناهی کبیره و نابخشوده یاد کرده موضوعی نیست که فردی بتواند آن را تایید یا توجیه کند. ضمن اینکه اگر مشکلی در جایی از نهادهای اجرایی در اجرای امور شهروندان یا پاسخگویی به مردم وجود داشته باشد ، بیقین راهش اقدام به خودسوزی نخواهد بود. پاسخگویی مناسب به ارباب رجوع و پیگیری امور مردم در نهادهای اجرایی و جلوگیری از بروز فساد توسط کسانی که در دستگاهها مشغول به فعالیتند از جمله تاکیدها و مواردی است که باید رعایت شود و هیچ فردی نمی تواند آن را تایید کند اما آن یک طرف ماجرا و طرف دیگر، نحوه پیگیری مطالبات و ماجراست. **برخورد عملی با متخلفان در دوره جدیددر دوره جدید مدیریت شهری تهران برخورد با فساد از اولویت های مدیران شهرداری اعلام و در این زمینه نیز بتازگی اعلام شده که تعدادی از افراد متخلف به قوه قضاییه معرفی و بازداشت شده اند. سید محمد علی افشانی که از 23 اردیبهشت ماه امسال سکان شهرداری تهران را به دست گرفته بارها تاکید کرده است که در مقوله فساد و انجام امور شهروندان در شهرداری شوخی ندارد و در همین زمینه چندروز پیش گفت: اداره بازرسی ما با فساد به شدیدترین وجه برخورد می کند، افرادی که مرتکب فساد شوند بدانند بزودی سراغشان خواهیم آمد و نقطه امنی برای اقداماتشان در شهرداری وجود ندارد. وی با اشاره به عزم جدی خود برای مقابله با فساد گفت: در سازمان های شهرداری بازرسان پنهان حضور دارند و بنا دارم با شدت با فسادهای احتمالی مقابله کنم. شهردار تهران اضافه کرد: این سازمان با مردم سروکار دارد و مطمئنم اگر صادقانه با فساد مقابله کنیم مردم هم از ما حمایت خواهند کرد. وی خاطرنشان کرد: نباید اجازه دهیم افراد معدودی با فساد خود، سازمان شهرداری را بدنام جلوه دهند. شهردار تهران هوشمندسازی امور در این نهاد را برای مقابله با فساد و انجام بهتر امور مردم مورد تاکید قرار داده و دستور داده است صدور پروانه ساختمان تا پایان سال هوشمند شود.**بازگشت به ارتباطات انسانی اما سرمنشا همه راهکارهایی که کارشناسان برای حل مشکلات موجود در این عرصه ارائه می کنند، بازگشت به ارتباطات انسانی است؛ اگر اعتراضی داریم تامل کنیم از چه راهی و به چه شیوه ای باشد یا اگر مسئولیتی داریم به این بیاندیشیم که چطور به مردم و مراجعان پاسخ دهیم که حفظ اخلاق و ادب سرلوحه آن باشد. بی شک اگر حتی درخواست فردی از نظر قانونی در یک نهاد اجرایی، قابلیت انجام ندارد یا خلاف مقررات نیز باشد، نحوه پاسخگویی به او، رعایت ابعاد مختلف ارتباطات انسانی و انجام امور مراجعان با روی گشاده و خوش بسیار اهمیت دارد و می تواند زمینه کاهش نارضایتی شهروندان را به همراه داشته باشد که به نظر می رسد ضرورت دارد نهضتی بزرگ در این زمینه در کشور راه اندازی شود. برخوردهای هیجانی و نامناسب، واکنش های تند، بگومگوهایی که واکنش تند طرف مقابل را نیز به همراه خواهد داشت و در نهایت احتمال دارد به درگیری نیز بینجامد از جمله رفتارهای نامناسبی محسوب می شود که اگر پاسخگویان به مراجعان در نهادهای اجرایی که مسئولیت آن بخش را برعهده گرفته اند و بابت آن حقوق می گیرند به آنها عمل کنند، بسیاری از مشکلات مربوط به ارتباطات بین مراجعان و پاسخگویان نیز حل خواهد شد. گزارش از: عاطفه نژادسالاری تهرام9353/ 1008            "}