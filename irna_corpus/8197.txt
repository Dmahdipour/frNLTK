{"onTitr":"","titr":" وزنه برداری خراسان رضوی نیازمند سالن ورزشی","describe":" مشهد- ایرنا- وزنه برداری از جمله رشته هایی است که به خاطر آسیب نرسیدن به وزنه برداران نیاز به امکانات و تجهیزات مخصوص دارد و نمی توان امکانات سخت افزاری آنرا در هر سالن ورزشی مستقر کرد که در این راستا کمبود سالن یکی از مشکلات وزنه برداران خراسان رضوی است.", "text":"وزنه برداری از جمله رشته های پرطرفدار میان جوانان ایرانی است و چندین سال هم عنوان قویترین مردان جهان به وزنه برداران ایرانی رسیده است. موفقیت در وزنه ‌برداری فقط به قدرت بدنی بستگی ندارد، توانایی ‌های پرتابی بدن یا همان قدرت انفجاری برای اجرای سریع حرکت در موفقیت وزنه ‌برداران نقش مهمی دارد و برای رسیدن به این توانایی هم نیاز به تمرینات مستمر با تجهیزات و امکانات استاندارد است. با وجود استعدادهای وزنه برداری که در خراسان رضوی وجود دارد این استان هنوز نتوانسته ورزشکاران ملی پوش در این رشته داشته باشد.* پیشبرد اهداف نیازمند سالن و تجهیزات استیکی از مربیان وزنه برداری در مشهد به خبرنگار ایرنا گفت: برای پیشبرد اهداف وزنه برداری استان با یک سالن وزنه برداری نمی شود کار کرد زیرا  مسافت طولانی و هزینه رفت و آمد ورزشکاران را که اغلب از اقشار متوسط هستند دلسرد می کند. رضا باخدا با بیان اینکه دست کم در چهار گوشه شهر باید چهار سالن وزنه برداری باشد افزود: اداره ورزش و جوانان و فدراسیون هم باید در این زمینه کمک کنند. وی با بیان اینکه تجهیز یک سالن دست کم هفت میلیارد ریال هزینه دارد اظهار داشت: از این همه پول که در فوتبال هزینه می شود اندکی نیز به وزنه برداری اختصاص دهند. وی گفت: در سالن های ورزشی آموزش و پرورش، دانشگاه فردوسی، سالن ورزشی کارگران و در مجموعه ورزشی شهید بهشتی هم می توان گوشه ای را به وزنه برداری اختصاص داد.باخدا افزود: وزنه برداران جوان حمایت و تغذیه مناسب می خواهند و استعدادهای بسیار در رشته وزنه برداری استان وجود دارد اما هرز می روند.  وی با بیان اینکه وضعیت تجهیزات وزنه برداری در این استان نیز ایده آل نیست اظهار داشت: هم اکنون 30 وزنه بردار در سالن ورزشی تختی با وسایل معیوب و فاقد استاندارد لازم تمرین می کنند. وی گفت: وزنه برداری نیاز به حمایت و تبلیغات دارد و با توجه به جمعیت چند میلیون نفری خراسان رضوی و مشهد استعدادهای فراوان در این رشته داریم که اگر به این رشته جذب شوند این استان از قطب های وزنه برداری کشور می شود.این مربی وزنه برداری با بیان اینکه فقط یک سالن ورزشی در مجموعه ورزشی تختی وجود دارد و فدراسیون هم حمایت نمی کند افزود: اگر حمایت لازم انجام شود این استان طی چهار سال به یکی از قطب های وزنه برداری تبدیل می شود و مشهد در ردیف سه تیم نخست کشور قرار می گیرد.وی اظهار داشت: هم اکنون نوجوانانی همچون مهدی سیدان، امید خوش خرام و شهریار بهنام در این استان هستند که اگر حمایت شوند آینده درخشانی در انتظار آنهاست. وی گفت: اگر بخش خصوصی همانطور که در ورزش پرورش اندام سرمایه گذاری کرده وارد رشته وزنه برداری هم بشود، آینده این ورزش درخشان خواهد شد و گرنه حرکت های لاک پشتی راه به جایی نمی برد.* مسوولان حمایت نمی کنندیکی از وزنه برداران مشهد هم گفت: 22 سال سن و 9 سال سابقه تمرین با کسب مقامهای مختلف در شرق کشور و کشور دارم و هم اکنون در وزن 94 کیلو گرم وزنه برداری می کنم.سید شهریار بهنام با بیان اینکه مسئولان استان حمایت نمی کنند و از نظر منابع مالی هم مشکل داریم افزود: با اینکه در برخی مسابقات با هزینه اداره کل ورزش و جوانان به مسابقات اعزام می شویم اما در برخی مسابقات هم با هزینه شخصی حضور پیدا می کنیم.وی اظهار داشت: وزنه برداران سایر استانها حامی مالی دارند و بعد از کسب مقام جوایز مختلف دریافت می کنند اما ما وعده و وعید بدون عمل می شنویم که باعث دلسردی ما می شود.* از نظر امکانات سالنی ضعیف هستیم سرپرست هیات وزنه برداری خراسان رضوی هم گفت: حدود 70 وزنه بردار مرد و 25 وزنه بردار زن در این استان فعالیت دارند و این رشته در شهرستان های فریمان، قوچان، سبزوار، تربت حیدریه و تربت جام هم فعال است اما از نظر سالن تخصصی وزنه برداری کمبود داریم.علیرضا حبیب پور با بیان اینکه با کمکهای اداره کل ورزش و جوانان و همچنین امکانات سخت افزاری که به خاطر مسابقات وزنه برداری بانوان کشور در مرداد ماه به تجهیزات وزنه برداری مشهد افزوده شده چیزی نسبت به دیگر استانها کم نداریم افزود: هم اکنون خراسان رضوی از نظر امکانات سخت افزاری وزنه برداری جزو هشت استان اول کشور است.وی اظهار داشت: با شرایط اقتصادی موجود می توان گفت سهم خود را از تجهیزات مورد نظر گرفته ایم، تجهیزاتی که هم اکنون به استان افزوده شده است دارای استاندارهای جهانی است. وی گفت: اگر حامی ورزش وزنه برداری نیز پیدا شود می توانیم با توجه به استعدادهای موجود در لیگ وزنه برداری تیم کامل ارائه دهیم. * اداره کل ورزش و جوانان از هیاتها حمایت می کندمدیر امور توسعه ورزش اداره کل ورزش و جوانان خراسان رضوی هم در این باره گفت: این اداره نسبت به وظایف و مسئولیتهایی که دارد همه توان خود را برای حمایت از هیاتهای ورزشی استان به کار می گیرد و در رشته وزنه برداری دست کم یک میلیارد ریال برای برگزاری مسابقات وزنه برداری بانوان کشور در مرداد ماه هزینه شد.امیر زارعی افزود: احداث سالن ورزشی نیازمند هزینه بیشتری است، زیرساختهای ورزش وزنه برداری به دلیل سنگینی تجهیزات آن باید اساسی باشد به همین خاطر در هر سالن ورزشی موجود نمی توان رشته وزنه برداری را مستقر کرد.وی اظهار داشت: هیاتهای ورزشی باید نسبت به پیدا کردن حامی مالی اقدام کنند و اداره کل ورزش و جوانان هم به آنها کمک می کند ولی شرایط اقتصادی و هزینه های سنگین به گونه ای است که سرمایه گذاران به سختی قبول می کنند که تیمداری کنند.7507 / 6053            "}