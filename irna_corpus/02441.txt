{"onTitr":" بررسی اخراج اساتید و پذیرش‌های بی‌رویه در دانشگاه آزاد؛    ","titr":" جزئیات جلسه سرپرست دانشگاه آزاد با اعضای کمیسیون آموزش","describe":" تهران- ایرناپلاس- یک عضو کمیسیون آموزش از جلسه اعضای این کمیسیون با سرپرست دانشگاه آزاد برای بررسی اخراج اساتید و پذیرش بی‌ضابطه دانشجویان خبر داد.", "text":"آخرین روزهای مردادماه امسال، بعد از ماه‌ها اخبار ضد و نقیض درباره تغییرات دانشگاه آزاد، علی‌اکبر ولایتی، رئیس هیأت مؤسس این دانشگاه، فرهاد رهبر را از ریاست دانشگاه عزل و محمد طهرانچی را به سمت سرپرستی این دانشگاه برگزید. این تغییرات مدیریتی، با اعلام نتایج پذیرفته‌شدگان در مقاطع گوناگون هم‌زمان شد و دامنه انتقادات به آن‌ها را افزایش داد.   علاوه بر این، طی یک ماه و نیم اخیر که سرپرست جدید این دانشگاه منصوب شده است، برخی از اساتید از جمله، فاطمه و فائزه هاشمی از این دانشگاه اخراج شدند. حجم بالای پذیرش در رشته‌های مختلف از جمله علوم پزشکی اعتراض برخی از نمایندگان را در پی‌ داشته است.در همین راستا، محمود صادقی، نماینده مردم تهران به ایرناپلاس می‌گوید که گروهی از نمایندگان خواهان تحقیق و تفحص از دانشگاه آزاد شدند و بنا بود این موضوع، اوایل شهریورماه در کمیسیون آموزش بررسی شود که به گفته سید محمدجواد ابطحی به دلیل تعطیلات تابستانی مجلس به تعویق افتاد. بیش از یک ماه از تاریخ مقرر می‌گذرد، تعطیلات مجلس به پایان رسیده، اما اطلاعاتی درباره سرانجام آن منتشر نشده است.  **توضیحات طهرانچی درباره اخراج اساتید در مجلسصادقی، نماینده تهران در مجلس شورای اسلامی درباره اینکه آیا کمیسیون آموزش برنامه‌ای برای بررسی نابسامانی‌های اخیر در دانشگاه آزاد که شامل جابجایی‌های مدیریتی و شیوه پذیرش‌ها می‌شود به خبرنگار ایرناپلاس می‌گوید: هفته گذشته کمیسیون آموزش، جلسه‌ای با حضور آقای طهرانچی و معاونانشان در این باره برگزار کرد. مسائل مختلفی در آن جلسه مطرح شد. وی در همین راستا ادامه می‌دهد: البته به دلیل کمبود زمان، به طرح سؤال و معارفه بسنده شد. با این حال، به همین موضوع و به‌طور خاص پذیرش بی‌رویه در دوره تحصیلات تکمیلی دانشگاه آزاد پرداخته شد. ایشان هم برنامه‌های کلی را مطرح کردند، اما فرصت نشد به جزئیات ورود کنیم.این عضو کمیسیون آموزش در پاسخ به اینکه سرفصل موضوعاتی که در جلسه مطرح شده، چه بوده است، می‌گوید: ایشان برنامه‌های کلی خود را برای دانشگاه، از جمله ارتقای کیفیت دانشگاه، هدفمند کردن پژوهش‌ها به سمت نیازهای کشور، برقراری ارتباط با بدنه دستگاه‌ها برای پاسخ به نیازهای آن‌ها ارائه کردند.صادقی در پاسخ به این پرسش که آیا اعضای کمیسیون درباره اخراج بی‌ضابطه اساتید در این دانشگاه، پرسشی از طهرانچی کرده‌اند یا نه، تصریح می‌کند: بله صحبت‌هایی نیز در این باره شد که ایشان گفتند این اخراج‌ها بی‌‌ضابطه نبوده است. درواقع گفتند این افراد اساتید مدعو بوده‌اند و در دانشگاه‌های سراسری هیأت علمی هستند و استخدام هم‌زمانشان در دانشگاه آزاد، به لحاظ قانونی ایراد دارد.وی درباره اینکه آیا مسئولان دانشگاه آزاد توضیحی درباره اخراج دختران آیت‌الله هاشمی، رئیس پیشین هیأت مؤسس این دانشگاه داده‌اند یا نه، می‌گوید: خیر! به‌طور مشخص به افراد اشاره نشد.نماینده تهران در مجلس شورای اسلامی درباره تعیین زمان جلسه آینده برای بررسی وضعیت دانشگاه آزاد می‌گوید: قرار خاصی مشخص نشد، اما ما باید در کمیسیون پیگیری کنیم.  گفت‌وگو از شیما شعاعی**اداره کل اخبار چندرسانه‌ای**ایرناپلاس**            "}