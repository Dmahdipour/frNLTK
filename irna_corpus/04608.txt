{"onTitr":"","titr":" تیم کشتی شهرداری مشهد تقویت می شود","describe":" مشهد- ایرنا- سرمربی تیم کشتی فرنگی شهر ما گفت: با توجه به صعود این تیم شهرداری مشهد به مرحله بعدی لیگ برتر کشتی فرنگی، به دنبال تقویت آن برای حضور پر قدرتتر و قرار گرفتن بر سکوی قهرمانی هستیم.", "text":"محسن نادری خادم روز دوشنبه در گفت و گو با خبرنگار ایرنا افزود: صعود تیم کشتی فرنگی شهر ما به مرحله نیمه نهایی در نخستین حضورش در لیگ برتر واقعا کار سختی بود و افراد کمی نسبت به تحقق آن اطمینان داشتند.وی ادامه داد: برای قرار گرفتن بر روی سکو در بعضی وزنها نیاز به تقویت تیم داریم. با توجه به درخشش تیم شهر ما در مسابقات لیگ برتر برخی کشتی گیران از تیمهای دیگر هم مایل به پیوستن به تیم شهرداری مشهد هستند و در صورت تامین بودجه قطعا در بعضی اوزان کشتی گیران جدید را اضافه می کنیم.سرمربی تیم کشتی فرنگی شهر ما گفت: حمایتهای رئیس هیات کشتی خراسان رضوی، تعصب کشتی گیران و پایبندی کادر فنی و مسئولان هیات کشتی نسبت به تعهدات و پرداختهای مالی به موقع از جمله دلایل موفقیت تیم کشتی شهر ما است. بیشتر کشتی گیران این تیم بومی خراسان و شهر مشهد هستند.وی افزود: پیش از این کشتی فرنگی در حاشیه قرار داشت اما با توجه به درخشش کشتی گیران و نتایج بدست آمده در مسابقات، دوره جدید و درخشان این رشته در خراسان رضوی آغاز شده است. خانواده ها هم می توانند با اعتماد به این رشته فرزندان خود را تشویق به ورزش در رشته کشتی فرنگی نمایند.تیم کشتی فرنگی شهر ما وابسته به شهرداری مشهد در مرحله مقدماتی لیگ برتر کشتی دیروز موفق شد تیم رعد پدافند البرز را با نتیجه شش بر چهار شکست دهد و به عنوان تیم دوم گروه خود به جمع چهار تیم صعودکننده مرحله نیمه نهایی راه یابد. این تیم در مرحله بعدی اواسط آبان ماه آتی با  تیم بیمه رازی اردبیل رو به رو می شود.7507/1858            "}