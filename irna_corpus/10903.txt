{"onTitr":" مدیرکل فرهنگ و ارشاد اسلامی آذربایجان غربی:    ","titr":" نگاه درآمدزایی صرف نسبت به دانشگاه ها منطقی نیست","describe":" ارومیه- ایرنا- مدیرکل فرهنگ و ارشاد اسلامی آذربایجان غربی با تاکید بر پیشبرد رویکرد راهبردی در توسعه کیفی دانشگاه های علمی کاربردی، گفت: نباید به دانشگاه های علمی کاربردی تنها دید درآمدزایی وجود داشته باشد.", "text":"به گزارش ایرنا، حجت الاسلام ناصر خدایاری روز سه شنبه در بازدید از دانشگاه علمی و کاربردی فرهنگ و هنر ارومیه با تاکید بر اینکه در واگذاری مراکز علمی به بخش خصوصی باید حساسیت به کار گرفته شود، بیان کرد: در این واگذاری نباید صرفا به سودآوری طرح توجه کرد و بلکه باید مباحث حاکمیتی نیز در اولویت بررسی قرار گیرد.وی حرکت عجولانه در واگذاری دانشگاه فرهنگ و هنر به بخش خصوصی را نادرست عنوان کرد و افزود: واگذاری این دانشگاه به بخش خصوصی باید منجر به توسعه کیفی این دانشگاه شود.وی با بیان اینکه مسئله فرهنگ موضوعی نیست که به سادگی از کنار آن عبور کرد، اضافه کرد: دانشگاه فرهنگ و هنر می تواند با اقدامات تخصصی خود باعث پیوند فرهنگی میان دانشگاه و جامعه شود.مدیرکل فرهنگ و ارشاد اسلامی آذربایجان غربی کوچک سازی دولت را یکی از ضرورت های لازم برای ارائه خدمات بهتر به شهروندان دانست و بیان کرد: باید توجه کرد که این کوچک سازی به افت کیفیت قسمت های واگذار شده منجر نشود.حجت الاسلام خدایاری با اعلام اینکه دانشگاه فرهنگ و هنر ارومیه ظرفیت پذیرش بیش از پنج هزار دانشجو را دارد، افزود: می توان با واگذاری این دانشگاه به بخش خصوصی متخصص، توسعه کیفی و کمی را رقم زد.یوسف پیربوداقی، سرپرست دانشگاه علم و هنر ارومیه نیز با تشریح وضعیت فعلی امکانات فیزیکی این دانشگاه، گفت: دانشگاه فرهنگ و هنر می تواند در شناساندن ظرفیت های فرهنگی آذربایجان غربی پیش رو باشد.به گزارش ایرنا تبدیل دانش به مهارت، به روز رسانی مهارت های حرفه ای افراد شاغل و دانش افزایی دانشجویان از جمله اهداف دانشگاه های علمی کاربردی است.3214/7129/3072            "}