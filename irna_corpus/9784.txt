{"onTitr":" مدیرکل دفتر شهری استانداری خراسان رضوی:    ","titr":" روزمرگی و توجه به حاشیه ها مشکلات مهم شوراها است","describe":" گناباد- ایرنا- مدیرکل دفتر شهری و شوراهای اسلامی استانداری خراسان رضوی توجه صرف به مسائل روزمره و مسائل حاشیه ای را از مشکلات مهم شوراها ذکر و بیان کرد: این مسئله برخی موارد موجب شده شوراها از خدمت به مردم باز بمانند.", "text":"وحید قربانی روز چهارشنبه در نشست شورای اداری گناباد منطقی کردن نیازها و خواسته های عمومی جامعه، جلب نظرات نخبگان توام با مشارکت پذیری مردم و هدایت صحیح آنها را در مسیر خدمت در شهرها و روستاها مهمترین وظایف شوراهای اسلامی برشمرد. وی ادامه داد: توسعه هر منطقه مرهون بهره گیری صحیح از ظرفیتهای اجتماعی است و مهمترین ملاک  توسعه یافتگی هر شهر نشاندهنده عملکرد شوراهای اسلامی می باشد. هر اندازه اقدامات بهتری در این زمنیه انجام شده باشد شوراها در وظایف خود موفقتر بوده اند. مدیرکل دفتر امور شهری و شوراهای اسلامی استانداری خراسان رضوی گفت: شوراها و شهرداریها  باید در کنار بودجه های مصوب سالانه شهری از سایر منابع مانند مشارکت و همراهی سرمایه گذاران و شهروندان برای جلب درآمد بهره گیرند و آنها  را درمسیر توسعه منطقه ای جهت دهی کنند.وی افزود: شهردار موفق نیز فردی است که با عملکرد خود اعتماد مردم نسبت به شوراها و شهرداری و زمینه مشارکت آنان را در فرآیند توسعه شهری افزایش دهد. عمران در این بخش بدون جلب مشارکت نخبگان در فرآیند تصمیم گیریها میسر نیست. سرپرست فرمانداری گناباد نیز در این نشست به خدمات دولت تدبیر و امید طی سه سال اخیر در این شهرستان اشاره و بیان کرد: تنها در بخش بهداشت و درمان یک میلیارد و 300 میلیون ریال به گناباد اختصاص یافت و بستر اشتغال مستقیم و غیرمستقیم 800 نفر فراهم شد. محمدعلی جعفری افزود:  دولت بدترین شرایط تحریم و جنگ اقتصادی دشمنان را به خوبی مهار و تورم، نوسانات قیمتها و ارز را با تدبیر خاص مدیریت و این شرایط را به بهترین بهره وری اقتصادی تبدیل و در دل مردم امید ایجاد کرد. همچنین در این نشست مهران حسین زاده به عنوان شهردار گناباد معرفی شد. گناباد در فاصله 287 کیلومتری  جنوب مشهد واقع است.2095/1858            "}