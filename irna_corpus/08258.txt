{"onTitr":"","titr":" جهان بدون آمریکا- سید محمد باقر نوربخش*","describe":" ناسیونالیسم یا میهن پرستی و یکجانبه گرایی را شاید بتوان از یک منظر، دکترین دونالد ترامپ رییس جمهوری آمریکا دانست و خروج از معاهدات بین المللی را که جدیدترین آن عهدنامه مودت و روابط اقتصادی و حقوق کنسولی با ایران است، باید در راستای دکترین وی تعریف کرد.", "text":"آمریکا روز چهارشنبه گذشته ساعتی پس از رأی دیوان بین‌المللی دادگستری لاهه به نفع ایران، اعلام کرد که از 'عهدنامه مودت میان آمریکا و ایران' خارج می‌شود. این عهدنامه در سال 1334 منعقد شده است. دادگاه بین المللی لاهه اعلام کرد که واشنگتن بایستی تحریم‌هایی را که شامل کمک‌های بشردوستانه و نیز تجهیزاتی همچون قطعات هواپیماهای مسافربری را که با امنیت جانی مردم سر و کار دارد، لغو کند. این رأی بر اساس شکایت ایران از آمریکا در دادگاه لاهه درباره دور جدید تحریم‌های این کشور صادر شده است. رأی دادگاه لاهه خشم مقامات آمریکا را برانگیخت و مایک پمپئو وزیر خارجه این کشور با عصبانیت گفت: 'می‌خواهیم از پیمان مودت ایران و آمریکا خارج شویم؛ تهران تلاش کرده است در حق حاکمیت آمریکا دخالت کند؛ این کشور برای فعالیت‌های تبلیغاتی خود سوء استفاده می‌کند و این تصمیم دادگاه درست نیست.' این جدیدترین تصمیم آمریکا برای خروج از پیمان ها و معاهدات بین المللی است؛ ترامپ ظرف بیش از 20 ماه از زمان تکیه زدن بر صندلی ریاست جمهوری در کاخ سفید، تصمیمات ریز و درشت شگفتی ساز، که گرایش یکجانبه گرایی وی را نشان می دهد، اتخاذ کرده است. سخنان و تصمیمات دونالد ترامپ از 20 ژانویه 2017 ( 1 بهمن 1395) با برگزاری مراسم تحلیف و نشستن بر مسند ریاست جمهوری تاکنون از وی تصویری در جهان به نمایش گذاشته است که می توان در یک جمله کوتاه آن را خلاصه کرد 'سوداگری که غیر قابل پیش بینی است'. شخصیت غیر قابل پیش بینی و ناآشنا به سیاست ترامپ، موجب شده تا او مدام دست به تغییرات در حوزه مختلف بزند که این تغیبرات را می توان در وزیران، مشاوران، اخراج مدیران و لغو قوانین مصوب دولت های پیشین از جمله بیمه همگانی موسوم به 'اوباما کر' مشاهده کرد؛ اما آنچه که بیش و پیش از این، جهانیان را شگفت زده می کند، تصمیمات در حوزه سیاست خارجی و نگاه وی به معاهدات بین المللی است. خروج از پیمان های بین المللی و ایجاد تنش های اقتصادی و سیاسی با همپیمانان پیشین آمریکا از او چهره ای بحران ساز در روابط بین الملل ساخته و انتقادات دوست و دشمن این کشور و حتی برخی مقامات هم حزبی اش را برانگیخته است. خروج از همکاری ترانس پاسفیک (تی پی پی) در 23 ژانویه 2017 (4 بهمن 1395) یکی از نخستین اقدامات ترامپ در جهت سیاست یکجانبه گرایی بود. او پس از امضای خروج از این پیمان که از وعده های انتخاباتی اش بود، اعلام کرد که مالیات و هزینه‌های شرکت‌های آمریکایی کاهش خواهند یافت و به جای شرکت در پیمان‌هایی چون ترانس پاسیفیک، بهتر است آمریکا وارد مناسبات دوجانبه با کشورهای عضو این پیمان شود و هدف از این کار، افزایش فرصت‌های شغلی در آمریکاست. ترانس پاسیفیک توسط دولت باراک اوباما امضا شده و قرار بود در ماه ژانویه 2017 به تصویب سنای آمریکا برسد؛ پیمانی که 12 کشور با جمعیتی بالغ بر 800 میلیون نفر، بیش از 7 سال بر سر آن مذاکره و گفت ‌وگو کرده بودند و تلاش این کشورها برای جلوگیری از رشد چین را در زمینه تجارت بوده است. کشورهای عضو این پیمان شامل استرالیا، برونئی، کانادا، شیلی، ژاپن، مالزی، مکزیک، نیوزیلند، پرو، سنگاپور و ویتنام تصمیم گرفتند بدون حضور آمریکا این توافق را حفظ کنند که به معنای عدم دسترسی آمریکا به آن بازارهاست. دونالد ترامپ 4 اگوست 2017 (13 مرداد96) خروج رسمی آمریکا از پیمان تغییرات آب و هوایی موسوم به «توافقنامه پاریس» را به سازمان ملل متحد اعلام کرد و مقامات کاخ سفید، این پیمان را خطری برای حق حاکمیت آمریکا و اقتصاد این کشور اعلام کردند. شانه خالی کردن آمریکا از مسؤولیت در مبارزه با افزایش گرمای زمین و تغییرات آب و هوایی، به گفته تحلیلگران فرصتی برای چین در به دست گرفتن سکان رهبری اجماع جهانی ضد تغییرات آب و هوایی داد تا نفوذ بین‌المللی خود را افزایش دهد. طبق توافق پاریس، آمریکا متعهد شده بود تا سال 2025، انتشار گازهای گلخانه‌ای را 26 تا 28 درصد کاهش دهد و 3 میلیارد دلار هم به عنوان کمک به کشورهای ضعیف در مسیر مقابله با تغییرات آب و هوایی اختصاص دهد. اکتبر 2017 (مهر 1396) کاخ سفید تصمیم دیگری در خروج از یک سازمان بین المللی گرفت و وزارت خارجه آمریکا با صدور بیانیه‌ای رسماً اعلام کرد که تصمیم خود برای خروج از سازمان علمی و فرهنگی و تربیتی ملل متحد (یونسکو) را به اطلاع این سازمان رسانده است. این تصمیم آمریکا در پی حمایت یونسکو از فلسطین و محکومیت رژیم اشغالگر قدس گرفته شد و در پی آن، «ایرینا بوکووا» دبیرکل وقت یونسکو نیز بلافاصله بیانیه‌ای به مناسبت خروج ایالات متحده از یونسکو، منتشر کرد و گفت؛ مأموریت جهانی یونسکو، تقویت صلح و امنیت بین‌المللی در برابر تنفر و خشونت و دفاع از حقوق بشر و کرامت انسان‌هاست. «هدر نوئرت» سخنگوی وزارت خارجه آمریکا در توضیح این تصمیم کشورش گفته بود؛ این تصمیمی نبود که براحتی گرفته شود و بیانگر نگرانی ‌های آمریکا در ارتباط با بدهی‌های روزافزون یونسکو، نیاز این سازمان به اصلاحات بنیادین و تبعیض‌هایی است که یونسکو علیه اسرائیل روا می‌دارد. خروج از شورای حقوق بشر از دیگر تصمیمات دولت آمریکاست و نماینده ترامپ در سازمان ملل متحد اعلام کرد؛ کشورش به دلیل «جانبداری‌های نهادینه» شورای حقوق بشر علیه اسرائیل از این شورا خارج می شود و این شورا را سازمانی خواند که شایستگی نامش را ندارد. کنار گذاشتن قرارداد تجارت آزاد آمریکای شمالی (نفتا) با کانادا و مکزیک و اصرار برای بازنگری این قرارداد که 22 سال پیش اجرایی شده بود، خروج از پیمان جهانی سازمان ملل متحد برای بهبود مدیریت بین المللی مهاجران و پناهندگان، اعمال تعرفه سنگین به واردات آلومینیوم و فولاد از اروپا که از آن به جنگ تجاری واشنگتن با اروپا نام برده می شود، از دیگر تصمیمات یکجانبه گرایانه دولت ترامپ به شمار می آید. اما در این میان، خروج یکجانبه از توافق بین المللی برجام بیش از دیگر تصمیمات دونالد ترامپ، پرحاشیه و جنجال برانگیز بوده است و جامعه جهانی را نسبت به آن به واکنش وا داشت. دونالد ترامپ 18 اردیبهشت سال جاری به طور رسمی از برجام خارج شده و برخلاف تعهد دولت پشین آمریکا که این توافق را امضا کرده بود، تحریم های ضد ایرانی را که لغو آن جزو تعهدات کاخ سفید بوده است، مجدداً اعمال کرد و اعلام داشت که هر که با ایران معامله کند با آمریکا نمی تواند معامله داشته باشد. در مقابل این تصمیم ترامپ، اتحادیه اروپا و کشورهای امضا کننده برجام (آلمان، فرانسه، روسیه، چین و انگلیس) بر حفظ برجام و تأکید کرده و بارها با همراهی آژانس بین المللی انرژی اتمی تأکید کردند که تهران، پایبند به توافق و تعهدات ذکر شده در برجام بوده است. اروپایی ها در پاسخ به خروج ترامپ از توافق هسته ای ایران و اعمال مجدد تحریم های ضد ایرانی، در صدد ادامه معامله با تهران برآمده و طرح های مختلف از جمله طرح مراوده ویژه با ایران را که بانک مرکزی هفت کشور آن را پشتیبانی می کند، تدوین و تبیین کرده است. اروپایی ها در چنین شرایطی در اندیشه ایجاد مکانیسم اقتصادی برای ارز جایگزین دلار در تجارت هستند و تعیین تکلیف آمریکا در زمینه روابط تجاری با دیگر کشورها را نوعی مداخله در امور داخلی دانسته و آن را تحقیر آمیز می دانند؛ چنانچه فدریکا موگرینی رییس سیاست خارجی اتحادیه اروپا به یکی روزنامه نگاران آمریکایی گفته است که 'ما به عنوان مردم اروپا، نمی توانیم بپذیریم که بقیه - حتی نزدیک ترین متحدان و دوستان ما - به ما تکلیف کنند که با چه کشورهایی می توانیم تجارت داشته باشیم.' اما آن سوی سکه، دولت ترامپ دست رد به اندیشه های همه جانبه گرایی زده و دکترین خود را، میهن پرستی و یکجانبه گرایی معرفی کرده است و در سخنرانی در مجمع عمومی سازمان ملل که سوم مهر برگزار شد، گفت که ما ایدئولوژی جهانی سازی را رد می کنیم و دکترین ما وطن پرستی است. او در سال 2017 در توضیح استراتژی امنیت ملی که سندی 68 صفحه ای بوده، تأکید کرد: ما برای خودمان و کشورمان ایستادگی می کنیم؛ ما خواستار بیدار شدن دوباره آمریکا، احیای اعتماد، تولد دوباره میهن پرستی و... هستیم. این دیدگاه، ناشی از نظریه و شعار 'اولویت آمریکا' است؛ در واقع ترامپ و بسیاری از جمهوری خواهان، مفهوم استثناگرایی را در قالب شوونیسم ملی کرده و آمریکا را نه تنها متفاوت از کشورهای دیگر، بلکه برتر از دیگران می داند. یکجانبه گرایی و شعار 'آمریکا در اولویت' منتقدان زیادی را نیز داشته و بسیاری از مقامات آمریکایی، این دیدگاه را عامل انزوای آمریکا دانسته و معتقدند که خلاء ایجاد شده از طرف آمریکا، در معادلات و معاهدات چندجانبه بین المللی، موجب از دست رفتن جایگاه این کشور شده و عرصه برای رقبای بزرگی چون چین و اروپا باز می شود. در شرایطی که آمریکا خود را کنار می کشد، جهان بدون آمریکا راهش را ادامه می دهد؛ فرید رفیق ذکریا نویسنده تایم در جدیدترین مقاله خود که واشنگتن پست آن را منتشر کرده است، می گوید که سخنرانی روز سه شنبه پرزیدنت ترامپ در سازمان ملل متحد، ارائه ای هوشمندانه از شعار 'آمریکا در الویت است' بود. 'او رویکرد دنبال کردن منافع شخصی به جای منافع جهانی و اقدامات یکجانبه به جای همکاری های چندجانبه را مطرح کرد. اما ترامپ احتمالاً متوجه این مسأله نیست که با خارج کردن آمریکا از این عرصه های جهانی، بقیه دنیا بدون واشنگتن به پیش خواهد رفت. آگاهانه یا ناآگاهانه، به نظر می رسد که ترامپ برای دنیایی بدون حضور آمریکا عجله دارد.' اتحادیه اروپا نیز فرصت را غنیمت شمرده و می تواند برای بالا رفتن ارزش یورو و باز شدن پول این اتحادیه در معاملات و تجارت به جای دلار، دست به کار شود و با تدابیر ویژه در مراوده و معامله با ایران، دنیا بدون آمریکای یکجانبه گرا را دستکم در این مقطع به عنوان یک پروژه، نه پروسه به بوته آزمایش بگذارد. از سوی دیگر، چین و روسیه نیز در این شرایط که آمریکا از برخی معاهدات خارج شده، می توانند خلاء حضور این کشور را پر کنند و بر دامنه نفوذ و حضور در معاملات و تجارت با کشورها بیفزایند. جهان بدون آمریکا نه به مفهوم از بین رفتن قدرت این کشور در معاملات و معادلات دنیاست، بلکه به مفهوم شکل گیری رقبای جدید پرقدرت و صف آرایی نوینی خواهد بود که به چندجانبه گرایی و تعهدات بین المللی پایبند است.کارشناس امور بین الملل            "}