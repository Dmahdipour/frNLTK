{"onTitr":" معاون جهاد کشاورزی قم:    ","titr":" 3300 تن پسته از باغ های قم برداشت شد","describe":" قم - ایرنا - معاون بهبود تولیدات گیاهی سازمان جهاد کشاورزی قم با اشاره به وضعیت مطلوب تولید پسته در استان گفت: امسال 3هزار و 300 تن پسته توسط بهره برداران این محصول برداشت شد.", "text":"محمدعلی سلامی روز یکشنبه در گفت و گو با خبرنگار ایرنا بیان کرد: 12 هزار و 500 هکتار باغ پسته در قم وجود دارد که امسال، چهار هزار و 500 هکتار آن به بار نشست.وی افزود: قم برای تولید پسته وضعیت مطلوبی دارد و بیش از 650 تن از باغداران استان در زمینه تولید این محصول که ارزش اقتصادی خوبی دارد، فعالیت می کنند.وی با اشاره به کیفیت بالای پسته تولید شده در روستاهای استان، ادامه داد: پسته، محصولی مقاوم و کم آب بر است و پیش بینی می شود با توسعه باغ های پسته در مناطق روستایی، قم در آینده نزدیک به یکی از مهمترین قطب های تولید پسته کشور تبدیل شود.سلامی گفت: در 6 سال گذشته مساحت باغ‌های پسته استان از 4 هزار هکتار به بیش از 12 هزار هکتار رسیده است که این نشان دهنده استقبال خوب روستاییان از این محصول راهبردی و اقتصادی است.وی بیان کرد: در طول سال های اخیر سازمان جهاد کشاورزی به دنبال توسعه کمی مزارع کشاورزی در مناطق روستایی قم نبوده است، اما در عین حال با تغییر الگوی کشت توانسته است کیفیت محصولات تولیدی را ارتقا و میزان درآمد روستاییان را افزایش دهد.در بخش کشاورزی کل زمین های قابل کشت قم برابر 105 هزار و 730 هکتار است که این رقم 46 صدم درصد کل اراضی قابل کشت کشور می باشد؛ مجموع کشت سبز استان شامل 20 هزار هکتار باغ و 42 هزار هکتار زراعت شامل 17 هزار و 531 هکتار کشت جو، پنج هزار و 675 هکتار کشت گندم آبی، دو هزار و 346 هکتار کشت کلزا و بقیه سطح زیر کشت به محصولات یونجه، ذرت، پنبه و صیفی اختصاص یافته است. میزان متوسط تولید بخش کشاورزی استان قم در سال برابر 746 هزار تن شامل 425 هزار تن محصولات زراعی و باغی، یک هزار و 208 تن آبزیان و 320 هزار تن محصولات دامی است.7405/ 1175            "}