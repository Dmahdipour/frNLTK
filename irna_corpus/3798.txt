{"onTitr":" وزیر کشور خبر داد:    ","titr":" استفاده از 350 هزار کارت سوخت مهاجر در مناطق مرزی","describe":" تهران- ایرنا- وزیر کشور با تاکید بر ضرورت قاعده مند شدن توزیع سوخت گفت: بیش از 350 هزار کارت مهاجر در مناطق مرزی وجود دارد یعنی افرادی در تهران هستند ولی از کارت هایشان درسیستان و بلوچستان،هرمزگان و یا استانهای دیگر سوخت گیری می شود.", "text":"عبدالرضا رحمانی فضلی شامگاه دوشنبه پس از پایان دومین جلسه ستاد اطلاع رسانی و تبلیغات اقتصادی کشور در محل وزارت کشور و در جمع خبرنگاران افزود: ما ظرف یک هفته امروز دومین جلسه ستاد اطلاع رسانی و تبلیغات اقتصادی را با همه اعضا داشتیم؛ دستورات جلسه قبل و پیگیری ها مطرح شد.رحمانی فضلی اظهار داشت: در این جلسه موضوع سوخت را به عنوان یکی از مسایل مهم یعنی بحث قاچاق سوخت را داشتیم که متاسفانه با توجه به روند افزایشی قیمت ارز در مرزها با قاچاق سوخت مواجه بودیم.وی خاطرنشان کرد: اقدامات بسیار خوبی که در ستاد مبارزه با قاچاق کالا و ارز اتخاذ شده بود مطرح شد و نتایج در این جلسه به استحضار همه رسید و در بعد تبلیغاتی و اطلاع رسانی مباحثی مطرح شد که ما باید آنها را جمع بندی و به دستگاه های مختلف بدهیم.وزیر کشور با بیان این که باید توزیع سوخت را قاعده مند بکنیم، تاکید کرد: چون یکی از مشکلاتی که در حوزه سوخت داریم؛ گزارشی که وزارت نفت داده است بیش از 350 هزار کارت مهاجر در مناطق مرزی وجود دارد یعنی افرادی در تهران هستند ولی کارت هایشان در سیستان و بلوچستان یا هرمزگان و در استان های دیگر سوخت گیری می شود.رحمانی فضلی با اشاره به این که این امر مستلزم این است که به کارتها دقت و نظارت بیشتری بکنیم، تصریح کرد: وزارت نفت مامور شد موضوع را به دقت بررسی کند و پیشنهاد هم این بود که همه کارت ها در کل کشور توسط خود مالکین خودرو مورد استفاده واقع بشود و در جای دیگر ممنوع بشود البته کارگروهی تشکیل شد که این موضوع را بررسی کند.وی ادامه داد: مساله بعدی کارگروه ها بود که چهار کارگروه تشکیل شد که این کارگروه ها باید موضوعات مرتبط با خودشان را که بحث رسانه و تحلیل محتوا هست، بحث کارگروه اقتصادی هست، کارگروه عملیات روانی و کارگروه فضای مجازی است که اعضایش مشخص شد و حکم روسایش را باید بزنیم.وزیر کشور گفت: تلاش ما بر این است که با هماهنگی، انسجام و ابلاغ سیاست های واحد همه دستگاه ها نسبت به اطلاع رسانی به موقع، سریع و دقیق اقدام بکنند تا مردم از همه اطلاعات بهرمند بشوند و بتوانند تصمیم های مقتضی و مناسبی را در زندگی خودشان داشته باشند.رحمانی فضلی افزود: از طرف دیگر با اطلاعات غلط و تحریف شده و بعضا عملیات روانی هم دستگاه مختلف مبارزه جدی بکنند تا آرامش مردم، ثبات، تصمیم گیری و از آن طرف تلاش برای انجام کار برای ما بسیار مهم است.شبک**سیام**1751**1392            "}