{"onTitr":" علی تاجرنیا در گفت‎وگو با ایرناپلاس بیان کرد:    ","titr":" بخشی از ضعف عملکرد فراکسیون امید به مدیریت عارف برمی‌گردد","describe":" تهران- ایرناپلاس- عضو شورای مرکزی حزب اتحاد ملت با تأکید بر اینکه «در شورای سیاست‎گذاری اصلاح‌طلبان، افراد حقوقی باید جایگزین افراد حقیقی شوند»، می‎گوید که عارف تجربه تشکیلاتی و سیاسی کافی ندارد. از این رو، بخشی از ضعف عملکرد فراکسیون امید به مدیریت ایشان برمی‎گردد.", "text":"تهران- ایرناپلاس- عضو شورای مرکزی حزب اتحاد ملت با تأکید بر اینکه «در شورای سیاست‎گذاری اصلاح‌طلبان، افراد حقوقی باید جایگزین افراد حقیقی شوند»، می‎گوید که عارف تجربه تشکیلاتی و سیاسی کافی ندارد. از این رو، بخشی از ضعف عملکرد فراکسیون امید به مدیریت ایشان برمی‎گردد.علی تاجرنیا، فعال سیاسی اصلاح‎طلب و عضو شورای مرکزی حزب اتحاد ملت ایران اسلامی، درباره انتقادات به شورای عالی سیاست‎گذاری اصلاح‌طلبان، می‎گوید: دو دسته نقد به شورای عالی سیاست‎گذاری اصلاح‌طلبان وجود دارد. یک بخشی از این انتقادات از سوی برخی تشکل‎هایی است که خیلی طرفدار ندارند و در حوزه سیاسی هم اثرگذار نیستند. علاوه ‎بر این، آن‎ها در انتخابات شورای شهر قبلی در مقابل شورای عالی لیست دادند که البته این لیست پنج هزار رأی هم نداشت. بنابراین مشخص شد که مردم به لیست شورای عالی سیاست‎گذاری که مورد تأیید آقای خاتمی است، رأی داده‎اند. **سهم‎خواهی برخی منتقدین تاجرنیا در ادامه تأکید می‎کند که به عقیده او، برخی از انتقادات به شورای عالی به این دلیل است که بعضی منتقدین، به عدم‌حضورشان در این شورا معترض‎اند. مثلاً اگر به جای آقای دکتر عارف، دبیرکل سابق یک حزب و یا قائم مقام حزب دیگری بود، این بزرگواران بحث دموکراتیک نبودن را در شورای عالی مطرح نمی‎کردند.او همچنین در پاسخ به این سؤال که آیا این انتقادات به‎دلیل سهم‎خواهی است؟ می‎گوید: بدون شک! من نمی‎خواهم نام ببرم که اختلاف ایجاد شود، اما برخی خودشان را در جایگاه آقای خاتمی و آقای عارف می‎بینند و ناراحت هستند که چرا ما نیستیم.انتقادات تشکیلاتی به شورای عالی اصلاح‌طلباناین نماینده سابق مجلس با بیان اینکه خود او نیز به این شورا انتقاداتی دارد، توضیح می‎دهد: نقد دیگری که به شورای عالی سیاستگذاری اصلاح‌طلبان وجود دارد، نقد تشکیلاتی است که بنده هم در این باره انتقاداتی دارم. به‎نظرم بحث تحزب و دموکراسی لازم و ملزوم یکدیگر هستند. بنابراین ما باید فرآیندهایی را شکل بدهیم که احزاب و روحیه تحزب‎گرایی تقویت شوند. از این‎رو، من با بخشی از انتقادات آن‌ها درباره اینکه باید در شورای عالی سیاست‎گذاری شخصیت‌های حقوقی حضور داشته باشند، موافق هستم.تاجرنیا با تأکید بر اینکه «شخصیت‎های حقوقی باید جایگزین شخصیت‎های حقیقی در شورای عالی سیاستگذاری اصلاح‌طلبان شود» تصریح می‎کند که اگر در شورای عالی، شخصیت‎های حقیقی قابل و تأثیرگذاری هستند به جز آقای خاتمی، آن‌ها نیز باید وارد یک حزب شوند. نمی‌شود یک حزب سیاسی وجود داشته باشد و آقای دیگری نیز که به آن حزب نزدیک است، به‌صورت حقیقی وارد شورای عالی شود. نمی‌شود که ما بخواهیم، کار سیاسی کنیم و رهبری یک شورای عالی سیاست‌گذاری را برعهده بگیریم اما بگوییم حزب خوب نیست و بنیاد تشکیل بدهیم. این موضوع، با روحیه کار سیاسی و تشکیلاتی در تعارض است.این نماینده مجلس ششم همچنین می‌افزاید: من معتقدم که اول باید آسیب‌شناسی کنیم که چرا شورای عالی تشکیل شد؟ این شورا به این خاطر تشکیل شد که شورای هماهنگی جبهه اصلاح‌طلبان ‌که متشکل از احزاب بود، کارآمد نبود و فرآیندهای آن هم فرآیندی نبود که معدل خواست همه اصلاح‌طلبان باشد. ما در آن زمان احزاب فعال و تأثیرگذاری داشتیم که برای هر اتفاقی بیانیه می‎دادند، گفتمان سیاسی ایجاد می‎کردند و سند راهبردی هم داشتند. با این وجود، اما آن‌ها تنها یک حق رأی داشتند درحالی که یک انجمن دیگر که تنها یک عضو داشت هم یک حق رأی داشت.تاجرنیا همچنین ادامه می‎دهد: بنابراین این تشکیلات ناکارآمد برای اصلاح خود، تشکیلات دیگری را به‌وجود آورد که همان عیوب را به شکل دیگری داشت. از این‎رو، من اعتقاد دارم که باید یک مجموعه مورد پذیرش جریان‎های سیاسی و حالا با محوریت آقای خاتمی، به‌صورت یک شورا یا کمیته داوری تشکیل شود. اشخاص حقیقی از حوزه تصمیم‎گیری کنار بروند و شخصیت‌های حقوقی هم براساس اعتبارسنجی منصفانه و میزان تأثیرگذاری‎شان، حق رأی‌های متفاوتی داشته باشند. مانند آنچه ما امروز در فدراسیون‎های مختلف، دفتر تحکیم و اتحادیه اروپا داریم. در اتحادیه اروپا کشورها براساس وسعت و مشخصات دیگرشان، حق رأی‎های متفاوتی دارند.**عارف تجربه کافی برای فعالیت سیاسی و تشکیلاتی ندارداو همچنین درباره انتقاداتی که به ریاست محمدرضا عارف بر فراکسیون امید و شورای عالی سیاست‌گذاری اصلاح‌طلبان می‌شود، می‎گوید: این انتقادات آن‌قدر در جامعه مطرح شده است که همه در جریان آن هستند، اما باید گفت که در ابتدای تشکیل شورای عالی، مجموعه گروه‎های سیاسی شأنی برای آقای خاتمی قائل شدند که بر اساس آن، ایشان کمیته‌ای تشکیل دهند و از آن طریق، اشخاص حقیقی وارد شورا شوند. این کمیته منتخب که بخشی از آن هم متشکل از دبیر کل‌های احزاب بود و در یک مقطع من نیز عضو آن مجموعه بودم، برخی از اشخاص را وارد شورای عالی کرد که آقای دکتر عارف هم جزو آن‌ها بود. اما من مخالف حضور افراد حقیقی در شورای عالی اصلاح‌طلبان و یا هر فرآیند دیگر تصمیم گیری هستم. با این وجود اگر قرار باشد که در شورای عالی سیاست‌گذاری، ده الی دوازده نفر اضافه شوند حتماً آقای عارف هم جزو آن‌ها است. اما مسئله‎ای که وجود دارد مسئولیت ایشان در شورا است. من معتقدم که ایشان با وجود اینکه یک مدیر قوی اجرایی در بدنه دولت است، اما تجربه کافی برای فعالیت سیاسی و تشکیلاتی ندارد. **علت عملکرد ضعیف فراکسیون امیدتاجرنیا با اشاره به انتقادات به عملکرد فراکسیون امید در مجلس شورای اسلامی، می‎گوید: بخشی از مشکلاتی که ما در فراکسیون امید با آن روبه‌رو هستیم، جدا از آن‌که خودِ نمایندگان مجلس نیز حزبی، تشکیلاتی و سیاسی نیستند، همین عدم تجربه مدیریت تشکیلاتی و سیاسی دکتر عارف است. من معتقدم به این دلایل که افکار عمومی همیشه برای اصلاح‌طلبان مهم بوده است، می‎توانستند در دوره جدید، مسئولیت دکتر عارف را به شخص دیگری بسپرند و یا مانند جبهه هماهنگی اصلاحات، این مسئولیت به‌صورت ادواری تغییر بکند تا ما یک فرد را به‌عنوان محور این کار نداشته باشیم. واقعیت این است که به جز آقای خاتمی، همه آدم‎هایی که در این مجموعه هستند با مخالفت‎هایی روبه‎رو می‌شوند که نمی‎توانند جامعیت آقای خاتمی را داشته باشند.او همچنین اضافه می‎کند: بنابراین من اگر در شورای عالی بودم می‎گفتم به احترام افکار عمومی و انتقادات موجود، ما آقای دکتر عارف را به‌عنوان ریاست شورای سیاست‌گذاری انتخاب نخواهیم کرد.تاجرنیا همچنین درباره گمانه‎زنی‎ها درباره تغییرات در شورای عالی و مطرح کردن برخی از افراد برای اضافه شدن به شورا، می‎گوید که من معتقدم می‎شود به افکار عمومی احترام گذاشته شود، اما من فکر می‎کنم که این شورا و این مجموعه نیازمند تغییرات اساسی‎تر از جابه‎جایی چند نفر است. خصوصاً وقتی بحث نفرات مطرح می‌شود بازهم انتقاداتی صورت می‌گیرد که چرا این افراد حضور داشته باشند و نه افراد دیگری؟ بنابراین به نظر من باید این مسئله به‌صورت ساختاری درست بشود و نیازمند این است که شخص آقای خاتمی و دبیرکل احزاب باهم به یک جمع‌بندی برسند و قبل از اینکه مصادیق معین شود، درباره نحوه رسیدن به این ترکیبات توافقاتی صورت بگیرد. به نظرم شرط لازم آن هم حضور اشخاص و شخصیت‌های حقوقی به جای اشخاص حقیقی است.**نباید در شورای عالی، دیکتاتوری اکثریت به‌وجود بیایداو در ادامه، راه برون‎رفت از این مشکلات را تکیه کردن بر شخصیت‎های حقوقی می‌داند و اضافه می‎کند: به نظرم راه برون‎رفت از این مسائل، تکیه کردن بر شخصیت‎های حقوقی و همچنین اضافه کردن برخی تشکل‎ها و مجموعه‎های درون جبهه اصلاحات است. بنابراین نیاز است که همه، این مانیفست را بپذیرند، اما نیاز نیست که این تشکیلات، همه را پوشش دهد، اما باید پوشش حداکثری ایجاد کند و باید پیش‌بینی شود که در درون آن، یک دیکتاتوری اکثریت صورت نگیرد. یعنی افرادی که ممکن است نوع دیگری بیندیشند، با نگاه محافظه‎کار تا تندروتر جایی برای ابراز عقیده و معرفی کاندیدای خود داشته باشند.تاجرنیا همچنین با اشاره به اینکه انتقادات به دموکراتیک نبودن شورای عالی اصلاح‌طلبان دغدغه مردم و طرفداران اصلاحات نیست، تصریح می‎کند: بحث دموکراتیک نبودن شورای عالی، مسئله مردم و طرفداران اصلاحات نیست، بلکه دغدغه افراد و فعالان سیاسی اصلاح‌طلبان است. مسئله‎ای که مردم با اصلاح‌طلبان دارند، این است که می‎خواهند جریان اصلاح‎طلبی، مناسبات خود را با دولت و مردم حفظ کند و همچنین در برابر اتفاقاتی که می‎افتد و موجی از نگرانی را برای مردم به‌وجود آورده‎ است، واکنش نشان دهند و بدانند که آیا اصلاح‌طلبان همچنان می‎خواهند که همدلانه در برابر بحران‎های موجود، سکوت کنند یا خطرات را مطرح می‎کنند؟ یا اینکه قرار است خود را در بسیاری از فرآیندهایی که شکل می‎گیرد، دخالت ندهند؟این نماینده مجلس ششم همچنین درباره اینکه گفته می‎شود اصلاح‌طلبان با ریزش سرمایه اجتماعی مواجه‎اند و ارائه لیست‎ها در دو انتخابات اخیر غیردموکراتیک بوده است و این موضوع در ریزش سرمایه اجتماعی اصلاح‌طلبان مؤثر بوده است، اظهار می‎کند که ریزش سرمایه اجتماعی اصلاح‌طلبان به شورای عالی اصلاح‌طلبان و مناسبات درون آن ارتباطی ندارد. چون اگر از کسانی که در انتخابات اخیر به لیست اصلاح‌طلبان رأی دادند سؤال کنید، بسیاری از آن‌ها شورای عالی اصلاح‌طلبان را نمی‎شناسند. 99 درصد از افکار عمومی مردم نمی‎دانند که شورای عالی اصلاح‌طلبان چیست و سازوکار درون آن به چه شکل است.گفت‎وگو از فرحناز غالبی**اداره کل اخبار چندرسانه‌ای‌‌**ایرناپلاس**            "}