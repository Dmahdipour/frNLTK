{"onTitr":"","titr":" بازآفرینی محله هادی آباد قزوین اولویت طرح استانی است","describe":" قزوین - ایرنا - استاندار قزوین گفت: طرح بازآفرینی شهری محله هادی آباد از اولویت های کاری استان است و در این راه نیازمند کمک و همراهی مردم منطقه نیز هستیم.", "text":"عبدالمحمد زاهدی روز سه شنبه و در حاشیه بازدید خود از محله هادی آباد قزوین، در گفت و گو با خبرنگاران افزود: از 13 محله هدف طرح بازآفرینی شهری استان، 11 محله در شهر قزوین واقع شده که هادی آباد از اهمیت خاصی در بین آنها برخوردار است.وی با اشاره به اینکه منازل موجود در این محله به لحاظ ساختار و استحکام خطر آفرین بوده و نیازمند به رسیدگی است، خاطرنشان کرد: بازآفرینی بافت های فرسوده شهری از سیاست های مهم دولت به شمار رفته و ابتدای امسال نیز به آن تاکید شده و ما نیز به عنوان نماینده عالی استان سعی داریم از محل اعتبارات مختلف در این راه اقدام کنیم.زاهدی به ایجاد زیرساخت های لازم در این نوع مناطق اشاره کرد و ادامه داد: برای انجام این منظور ابتدا باید به توسعه فضاهای خدماتی بیاندیشیم و در این راه نیازمند تملک اراضی مورد نیاز هستیم.به گفته این مقام عالی دولت در استان، برای ایجاد ساخت و سازهای اقتصادی در مناطق مورد هدف طرح بازآفرینی در ابتدا مردم محلات هدف این طرح باید همکاری لازم را به عمل آورند.زاهدی در ادامه، بازآفرینی محلات و بافت های تاریخی و ناکارآمد شهری را مناسب ترین راهکار برای بهبود سطح کیفی زندگی در این مناطق دانست و گفت: باید قبول کرد دستگاه های ذیربط برای اجرای چنین طرح هایی نیاز به تملک برخی اراضی هستند اما متاسفانه همکاری های لازم در این زمینه وجود ندارد که در آن صورت قانون ماده 9 را پیش بینی کرده که زمین های مورد نیاز با قیمت کارشناسی به تصرف دولت درآید.محله هادی آباد با بافت فرسوده در زمینی به مساحت 58 هکتار در شمال غربی شهر قزوین واقع شده است.8054            "}