{"onTitr":" نماینده مجلس:    ","titr":" کاهش پرونده های قضایی مستلزم  اصلاح قانون است","describe":" اصفهان - ایرنا - نماینده مردم نجف آباد و تیران و کرون درمجلس شورای اسلامی گفت: کاهش پرونده های قضایی و آسیب های اجتماعی به اصلاح قانون و اقدام موثر پیشگیرانه نیاز دارد.", "text":"به گزارش ایرنا، ابوالفضل ابوترابی روز شنبه در صبحگاه نیروهای نظامی و انتظامی شهرستان تیران و کرون افزود: برخی از قوانین کشور پویا نیست برای کاهش جرائم و پرونده های قضایی اصلاح ساختاری و تصویب قانون کارگشاست.وی بیان کرد: اصلاح قوانین در مجلس شورای اسلامی در کاهش وقوع جرم و تشکیل پرونده قضایی موثر است ، به عنوان مثال اصلاح قانون چک به  کاهش 20 درصدی پرونده های قضایی در این خصوص منجر شد.نماینده مردم نجف آباد و تیران و کرون درمجلس شورای اسلامی اقدامات موثر فرهنگی را نیز در کاهش حوادث، جرائم و پرونده های قضایی مهم خواند و گفت: 16 هزار نفر کشته در سال به دلیل حوادث ترافیکی معضل جدی برای کشور است و برای خروج از چنین وضعیتی نیاز به اقدامات فرهنگی و آموزشی است.وی ادامه داد: ارتقای فرهنگ ترافیک، قانونمداری رانندگان، رعایت قوانین و مقررات و رعایت حقوق همدیگر در رانندگی آمار تلفات حوادث ترافیکی را کاهش می دهد و دستگاه های فرهنگی کشور به جای انجام فعالیت های بی اثر و موازی کاری به این معضلات اجتماعی بپردازند.ابوترابی سوء مصرف به مواد مخدر را نیز از دیگر چالش های کشور خواند و افزود: برای این چالش اجتماعی نیاز به اقدامات فرهنگی برای کاهش تقاضا و اصلاح قوانین است تا اینکه جامعه از این پدیده شوم اجتماعی مصون بماند.وی به افزایش  کشف مواد مخدر در کشور اشاره کرد و افزود: توزیع مواد مخدر بر اساس سیاست های دشمنان است و باید هوشمندانه نسبت به این توطئه اقدام کنیم و بهترین راه کاهش تقاضاست.مراسم صبحگاه مشترک نیروهای نظامی و انتظامی شهرستان تیران و کرون به مناسبت هفته نیروی انتظامی در محل ستاد فرماندهی این یگان با حضور مسئولان شهرستان برگزار شد.شهرستان تیران و کرون با 71 هزار نفر جمعیت در 45 کیلومتری غرب اصفهان قرار دارد.7131/ 6022            "}