{"onTitr":" مدیر زراعت سازمان جهاد کشاورزی :    ","titr":" آبیاری قطره‌ای تیپ در 442 هکتار مزارع گندم یزد اجرا می‌شود","describe":" یزد - ایرنا - مدیر زراعت سازمان جهاد کشاورزی یزد با تأکید بر اینکه 95 درصد مزارع گندم استان مکانیزه کشت می‌شود، گفت: در سال زراعی 98 - 97 ، 442 هکتار اراضی استان به سیستم آبیاری قطره‌ای نواری(تیپ) زراعت این محصول تجهیز می‌شود.", "text":"محمدعلی حاتمی زاده روز سه‌شنبه در حاشیه بازدید از چند طرح زراعی ابرکوه به خبرنگار ایرنا افزود: این شیوه آبیاری در 2 سال گذشته در بیش از 100 هکتار مزارع گندم استان اجراشده است. وی دلیل انتخاب این شیوه آبیاری را کاهش بارندگی، ادامه پدیده  خشکسالی ،کم‌آبی و افت سطح آب‌های زیرزمینی و افزایش میزان بهره‌وری از آب به‌عنوان حیاتی‌ترین و باارزش‌ترین کالای اقتصادی عنوان کرد. مدیر زراعت سازمان جهاد کشاورزی یزد پیش‌بینی کرد که در سال زراعی جاری با توجه به برنامه‌ریزی‌های انجام‌شده در 11 هزار و 200 هکتار اراضی گندم کشت شود. وی ادامه داد : پنج هزار و 200 تن انواع کودشیمیایی و 950 تن بذر گندم گواهی‌شده برای کشت پاییزه گندم تأمین و آماده توزیع بین گندمکاران است. حاتمی ارقام بذر گندم گواهی‌شده را سیوند، سیروان ، سیستان ، پیشتاز ، نارین و بهاران ذکر کرد.حاتمی زاده یادآور شد: بیشترین مزارع کشت گندم استان به ترتیب با 6 هزار و سه هزار و 270 هکتار در شهرستان‌های خاتم و ابرکوه قرار دارد. مدیر زراعت سازمان جهاد کشاورزی یزد بیان کرد : در سال زراعی 97 - 96، هفت هزار و 573 تن این محصول راهبردی از سوی 11 مرکز خرید شرکت‌های تعاونی روستایی به ارزش 98 میلیارد و 449 میلیون ریال، خریداری شد. وی بابیان اینکه خرید گندم ، نسبت به سال گذشته 14 هزار و 811 تن کاهش دارد، افزود: تغییر الگوی کشت، تداوم پدیده خشکسالی و کاهش میزان بارندگی‌ها بیشترین علت کاهش خرید است. این مسئول با اشاره به اینکه امسال چهار هزار و 163 تن گندم از کشاورزان ابرکوه و سه هزار و 391 تن از کشاورزان خاتم خریداری شد، افزود: ابرکوه برای پنجمین سال متوالی رتبه نخست خرید گندم استان را کسب کرد. حاتمی زاده ادامه داد: کاشت گندم با توجه به شرایط آب و هوایی هم‌اکنون در برخی مناطق استان ازجمله ابرکوه آغاز شد و تا اواسط آذرماه ادامه دارد . همچنین رئیس سازمان جهاد کشاورزی یزد هفته گذشته به ایرنا گفته بود: هم‌اکنون طرح سامانه نوین آبیاری در 2 هزار و 500 هکتار اراضی زراعی و باغی استان در دست اجراست . وی بابیان اینکه 82 درصد آب استحصالی در بخش کشاورزی استان مصرف می‌شود، از کشاورزان و تولیدکنندگان خواست با تغییر الگوی کشت از شیوه سنتی به نوین ، در مدیریت مطلوب برداشت آب عزم جدی خود را نشان دهند. وی جلوگیری از هدر رفت آب، افزایش راندمان آبیاری و پیشگیری از آثار خشکسالی را از مزایای آبیاری نوین عنوان کرد.اراضی قابل کشاورزی استان یزد 170 هزار هکتار است که به علت کمبود آب و تداوم 2دهه خشکسالی، 116 هزار هکتار آن به کاشت انواع محصول زراعی و باغی اختصاص دارد. 7540/ 2047/            "}