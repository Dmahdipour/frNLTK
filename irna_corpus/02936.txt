{"onTitr":"","titr":" مدیرعامل ایرنا: شخصیت آیت الله هاشمی بیانگر بخشی از تاریخ ایران است","describe":" تهران - ایرنا - مدیرعامل خبرگزاری جمهوری اسلامی (ایرنا) گفت: شخصیت آیت الله هاشمی رفسنجانی، بخش مهمی از تاریخ ایران و انقلاب اسلامی است.", "text":"سید ضیاء هاشمی امروز سه شنبه در جریان دیدار محسن هاشمی رفسنجانی رئیس شورای اسلامی شهر تهران از ایرنا، با یادآوری ویژگی‎های شخصیت آیت الله اکبر هاشمی رفسنجانی رئیس فقید مجمع تشخیص مصلحت نظام افزود: کسی نمی تواند جایگاه آیت الله هاشمی را انکار کند و کسانی که خواستند به این جایگاه آسیب برسانند، خودشان از نگاه مردم و جامعه آسیب دیدند. وی تصریح کرد: هر کسی با هر رویکردی، اگر اندکی انصاف اجتماعی، اخلاقی و علمی داشته باشد حرمت این جایگاه را حفظ خواهد کرد. مدیر عامل ایرنا با یادآوری این نکته که در دوره های مختلف، افرادی با انگیزه های متفاوت نسبت به شخصیت آیت الله هاشمی متعرض شده اند، تصریح کرد: کارشناسان و اصحاب رسانه که به موضوع اشراف دارند، باید با نگاه درست و رویکرد حرفه ای به اتهاماتی که علیه ایشان و دیگر شخصیتهای انقلاب مطرح می شود، بطور جدی پاسخ دهند تا از تحریف حقایق و بروز انحراف در تاریخ جلوگیری شود. هاشمی در ادامه این دیدار خطاب به محسن هاشمی رئیس شورای اسلامی شهر تهران گفت: شما با رویکرد همدلانه و دغدغه مندانه، توانستید در موفقیت مدیریت شهری اثرگذار باشید. وی این نگاه و تاکید بر حفظ ثبات را در مدیریت شهری ارزشمند دانست و ابراز امیدواری کرد که ادامه این روند موجب شود شهر تهران از گزند حوادث در امان باشد و مردم کمترین حاشیه و آسیب را شاهد باشند.محسن هاشمی پس از این دیدار، از بخش های مختلف خبری ایرنا دیدن کرد و به پرسش های خبرنگاران در زمینه های مختلف پاسخ گفت.تهرام/7244//1348            "}