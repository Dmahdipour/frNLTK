{"onTitr":"","titr":" 12 هزار میلیارد ریال تسهیلات در استان مرکزی مصوب شد","describe":" اراک - ایرنا - مدیرکل هماهنگی امور اقتصادی و بین الملل استانداری مرکزی گفت: امسال پرداخت 12 هزار میلیارد ریال تسهیلات رونق تولید به واحدهای تولیدی این استان مصوب شد.", "text":"به گزارش ایرنا، «محمود نعمتی» روز چهارشنبه در نشست ستاد تسهیل و رفع موانع تولید استان مرکزی در محل استانداری این استان، افزود: این میزان تسهیلات برای تامین سرمایه در گردش و تکمیل واحدهای تولیدی با پیشرفت فیزیکی بالای 80 درصد پرداخت می شود. وی ادامه داد: متقاضیان برای دریافت تسهیلات رونق تولید می توانند به سازمان صنعت، معدن و تجارت استان و یا سامانه این وزارتخانه به نشانی www.Behinyab.ir مراجعه و درخواست خود را ثبت نمایند. مدیرکل هماهنگی امور اقتصادی و بین الملل استانداری مرکزی اظهار داشت: درخواست های متقاضیان در کارگروه های تخصصی استان مورد بررسی قرار گرفته و پس از تصویب در این کارگروه ها به بانک های عامل ارسال می شود. وی گفت: پارسال حدود 9 هزار میلیارد ریال تسهیلات رونق تولیدی به حدود هزار واحد تولیدی استان مرکزی تزریق شد. نعمتی در خصوص عملکرد ستاد تسهیل و رفع موانع تولید استان مرکزی نیز گفت: از ابتدای امسال تا کنون مشکلات و چالش های 220 واحد تولیدی در این ستاد بررسی شد که نشست های این ستان 285 مصوبه به دنبال داشت و تا کنون 175 مصوبه اجرایی شده است. وی بیان کرد: بیشترین مشکلات واحدهای تولیدی استان مرکزی با بیمه تامین اجتماعی، اداره کل امورمالیاتی، شهرداری ها و دستگاه های خدمات رسان است که بخشی از این مشکلات مرتفع و بخشی نیز به ستاد تسهیل و رفع موانع تولید کشور ارسال شده است. مدیرکل هماهنگی امور اقتصادی و بین الملل استانداری مرکزی بیان کرد: اکنون مشکلی در تامین مواد اولیه واحدهای تولیدی استان وجود ندارد و متقاضیان با مراجعه به سامانه بورس کشور مواد اولیه مورد نیاز خود را تهیه می کنند. وی افزود: در صورتی که واحدهای تولیدی نتوانند مواد اولیه مورد نیاز خود را از بورس تامین کنند مدیریت ارشد استان با رایزنی ها با شرکت های مادر تخصصی در نقاط مختلف کشور نسبت به تامین مواد اولیه واحدهای تولیدی کوچک و متوسط استان اقدام می کند. مشکلات و چالش های 12 واحد تولیدی در نشست امروز ستاد تسهیل و رفع موانع تولید استان مرکزی بررسی شد. 2 هزار و 800 واحد تولیدی کوچک، متوسط و بزرگ در نقاط مختلف استان مرکزی فعالیت می کنند. 3017/3075            "}