{"onTitr":"","titr":" ترامپ برزیل کیست","describe":" تهران- ایرنا- انتخابات ریاست جمهوری برزیل در حالی به دور دوم کشیده شد که ' ژایر بولسونارو' نامزد راست افراطی توانسته با وعده های پوپولیستی و استفاده از تاکتیک های رفتاری و انتخاباتی مشابه دونالد ترامپ توجه مردم را جلب کند و از سوی برخی کارشناسان ' ترامپ برزیل' لقب بگیرد.", "text":"به گزارش روز دوشنبه ایرنا، 'ژایر بولسونارو' نامزد راست افراطی انتخابات ریاست جمهوری برزیل در حالی توانست بیشترین آرا را در دور اول بدست بیاورد که وی در دور دوم (6 آبان) با فرناندو حداد نامزد چپ گرا رقابت خواهد کرد.نکته جالب این دور از انتخابات ریاست جمهوری برزیل، ظهور بولسونارو عضو سابق ارتش به عنوان یک نامزد پوپولیست با تاکتیک های خاص خود برای جلب آرای مردمی بوده است. وی که پیشتر به خاطر صحبت های جنجالی اش در محافل مختلف در برزیل شهره خاص و عام بوده، با دادن یکسری وعده های جذاب از جمله مقابله با فساد مالی و اصلاحات در نظام مالیاتی به مردم توانست بیشترین آراء را از آن خود کند.خبرگزاری رویترز در این رابطه نوشت:  نامزد راست افراطی انتخابات برزیل در حالی توانست بیشترین آرای دور اول را بدست بیاورد که مردم این کشور از سطح فساد مالی در میان مقامات خشمگین هستند. این خشم باعث شد تا اقبال عمومی از چپ گراها به سوی راست گراها در بزرگترین کشور آمریکای لاتین تغییر کند.بولسونارو که برخی از وی به عنوان ' ترامپ برزیل' یاد کرده اند، توانست از بی اعتمادی فعلی مردم برزیل نسبت به احزاب سنتی این کشور به دلیل رسوایی های مختلف به نفع خود استفاده کند. نامزد راست افراطی انتخابات برزیل توانست با دادن وعده مقابله با فساد مالی، خشونت و جرائم سازمان یافته نظر رای دهندگان را به خود جلب کند.میزان حمایت ها از بولسونارو باعث شد تا حزب وی (حزب سوسیال لیبرال) در انتخابات پارلمانی نیز به دومین حزب بزرگ در کنگره این کشور تبدیل شود. بولسونارو که حمایت احزاب اصلی را در اختیار نداشت و بودجه کمی برای فعالیتهای انتخاباتی داشت، بر استفاده ماهرانه از رسانه های اجتماعی طی رقابتهای انتخاباتی تکیه کرد. حتی حمایت ها از وی پس از مضروب شدن ماه گذشته با چاقو توسط فردی طی یک گردهمایی انتخاباتی افزایش یافت. در این میان بولسونارو به مردم وعده داده در صورت انتخاب به عنوان رئیس جمهوری جدید وزارت خانه های دولت را کاهش دهد و بسیاری از شرکت های دولتی را یا خصوصی کند و یا تعطیل خواهد کرد.در سوی دیگر، برخی از حضور این نامزد راست افراطی در سمت ریاست جمهوری برزیل  ابراز نگرانی کرده اند. پیش از برگزاری انتخابات هزاران نفر از جمله زنان در تظاهراتی علیه نامزدی وی تظاهرات کردند.در بخش اقتصاد نیز بسیاری از سرمایه گذاران خواهان عدم بازگشت حزب کارگران به قدرت هستند چون معتقدند حضور این حزب در قدرت طی سالهای 2003 تا 2016 باعث شده هشتمین اقتصاد بزرگ جهان با بدترین رکود خود طی دهه های اخیر روبرو شود.بولسونارو در حالی در دور اول دو قطبی ترین انتخابات چند دهه اخیر برزیل بیشترین آراء را از آن خود کرده که شماری از مقامات نظامی سابق برزیل، پیشتر از دولت های تحت هدایت حزب چپ گرای کارگران انتقاد کرده و به طور علنی از مداخله نظامی در صورت تداوم فساد مالی مقامات در این کشور حمایت کرده بودند. با توجه به حمایت بولسونارو از نظامی گری ها و حکومت نظامی دهه های گذشته در برزیل و احتمال رضایت نظامی ها از حمایت مردم از بولسونارو، به نظر می رسد فضای نظامی بر آینده عرصه سیاست برزیل سایه بیندازد.در سوی دیگر فرناندو حداد چپ گرا که به دور دوم انتخابات راه یافته نسبت به حضور بولسونارو هشدار داده و گفته با حضور این نامزد راست افراطی دمکراسی این کشور در معرض تهدید قرار دارد.بولسونارو در حالی توانسته نظر رای دهندگان را در برزیل جلب کند که برخی معتقدند وی از تاکتیک های رفتاری و انتخاباتی ترامپ برای جلب نظر افراد استفاده می کند.خبرگزاری آسوشیتدپرس طی گزارشی در این راستا عنوان کرد: مدتها پیش از برگزاری انتخابات ریاست جمهوری بسیاری از ناظران این ایده را مطرح کردند که بولسونارو 'ترامپ برزیل' است. در حالیکه بولسونارو و دونالد ترامپ تفاوت های زیادی دارند اما بیشتر تاکتیک هایی که آنها در کمپین های انتخاباتی شان استفاده کردند، مشابه یکدیگر بوده است.شاید بزرگترین شباهت که باعث مقایسه بولسونارو و ترامپ می شود، این است که به نظر می رسد هیچ کدام از آنها کلمات و سخنان خود را ارزیابی نمی کنند. در انتخابات 2016 آمریکا، ترامپ اغلب از خود به عنوان مردی نترس در بیان اظهارات مختلف یاد می کرد. بولسونارو نیز  چنین رویه ای را در پیش گرفته است. برخی از اظهارنظرهایی که بولسونارو را به دردسر انداخته، بازتاب موضع ایدئولوژیکش از جمله حمایت مداوم وی از دیکتاتوری نظامی سالهای 1964 تا 1985 برزیل است.پائولو سوترو مدیر موسسه برزیل در اندیشکده ویلسون در واشنگتن معتقد است که ترامپ و بولسونارو از اینکه افرادی جسور جلوه داده شوند و یا اظهارنظرهای تحریک آمیز و شوکه کننده مطرح کنند، لذت می برند.بولسونارو و سه فرزند سیاستمدارش از جریان رسانه ای اصلی برزیل انتقاد کرده و انها را به هر چیزی از گفتن دروغ های آشکار در مورد نامزد راست افراطی انتخابات برزیل تا بی توجهی نسبت به افزایش حمایت های مردمی از او متهم کرده اند. بولسونارو و تیم انتخاباتی اش همانند ترامپ رسانه ها را به سرپا نگه داشتن نخبگان سنتی برزیل و تلاش برای منحرف کردن کمپینی که این نخبگان را تهدید کند، متهم کرده است.برای نامزدهای انتخاباتی که به رسانه ها اعتماد نمی کنند، شبکه های اجتماعی می تواند محیط کاملی برای تبلیغات مهیا کنند. بولسونارو همچون ترامپ به طور گسترده ای از توییتر و فیس بوک برای گفتگوی مستقیم با رای دهندگان استفاده کرد. این مسئله پس از آسیب دیدن وی با چاقو بیشتر نمود پیدا کرد. بولسونارو همچون ترامپ از پسرانش در ارائه ایده ها، رد گزارش های رسانه ای مهم و اظهارنظرهای عجیب استفاده کرد. برای نمونه روز یکشنبه در حالیکه برزیلی ها به پای صندوق های رای گیری می رفتند، فلاویو بولسونارو یکی از پسران ژائیر بولسونارو ویدئویی در توییتر منتشر کرد که به نظر می رسید در یک ماشین رای گیری دستکاری شده است. چند ساعت بعد دیوان انتخاباتی برزیل گزارش این ویدئو را رد کرد. گزارش از: اطهر اینانلواروپام**9234**1485            "}