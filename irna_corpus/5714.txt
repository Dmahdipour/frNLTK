{"onTitr":" جانشین فرمانده انتظامی خراسان جنوبی:    ","titr":" اقدامات فرهنگی موجب کاهش تلفات حوادث رانندگی شده است","describe":" بیرجند - ایرنا - جانشین فرمانده انتظامی خراسان جنوبی گفت: اقدامات فرهنگی موجب شده که آمار سالانه تلفات رانندگی در کشور از 28 هزار به 16 هزار نفر برسد و ارتقای فرهنگ در حوزه راهنمایی و رانندگی نیازمند همکاری بین بخشی است.", "text":"به گزارش ایرنا سرهنگ سعید دادگر روز یکشنبه در آیین افتتاح شهرک آموزش ترافیک در بیرجند اظهار داشت: هدف اقدامات فرهنگی پلیس این است که اندیشه و رفتار را برای استفاده صحیح از وسیله نقلیه هدایت کند. وی گفت: وضعیت تصادفات رانندگی کمی نگران کننده است و باید برای بهبود این وضعیت همه دستگاه ها به پلیس کمک کنند. وی با اشاره به اینکه حوادث رانندگی ششمین عامل مرگ و میر در دنیا است بیان کرد: در کنار نقش انسان، وسیله و راه نیز اثرگذار بوده که باید به آن توجه شود. جانشین فرمانده انتظامی خراسان جنوبی گفت: شهروندان امنیت در خراسان جنوبی را به وضوح احساس و لمس می کنند اما در کنار امنیت موجود باید مسایل ایمنی بیشتر مورد توجه واقع شود. وی علت 96 درصد تصادفات را عامل انسانی دانست و افزود: اجرای قوانین رانندگی در امنیت مردم به خصوص کودکان تاثیرگذار است که از همین رو استفاده از صندلی کودک نیز اجباری می شود.سرهنگ دادگر با یادآوری لحظات تلخی که بازماندگان حوادث رانندگی از دست دادن عزیزانشان را تجربه می کنند گفت: باید تلاش شود وضع کنونی به نحوی که شایسته مردم استان است تغییر یابد که در این مسیر فرهنگ سازی از کودکان شروع می شود. وی مدیریت وضع سرویس های مدارس برای امنیت دانش آموزان را از جمله اقداماتی عنوان کرد که در دستور کار پلیس راهور قرار دارد و گفت: با پدیده دور دور کردن که معمولا شب ها در برخی خیابان های شهر اتفاق می افتد بدون هیچ تسامح برخورد جدی می شود. جانشین فرمانده انتظامی خراسان جنوبی بر اعمال قانون توسط نیروهای راهنمایی و رانندگی در کنار اخلاق مداری و رعایت احترام شهروندان تاکید کرد و افزود: همواره به نیروهای پلیس توصیه شده که در برخورد با مردم اصل اقناع گری را رعایت کنند که شهروندان از برخورد پلیس ناراضی نباشند. وی با بیان اینکه اعمال قانون بستن کمربند سرنشین عقب نیز با جدیت پیگیری می شود تصریح کرد: شهر بیرجند قابلیت های زیادی دارد که باید مدیران شهری از آن برای ارتقای فرهنگ رانندگی استفاده کنند. وی ترویج فرهنگ دوچرخه سواری را مورد تاکید قرار داد و گفت: اگر این مهم تبدیل به یک فرهنگ عامه شود از بسیاری حوادث شهری به خصوص در حوزه حمل و نقل پیشگیری می شود. دادگر با تاکید بر اینکه آسیب رسیدن به کودکان در حوادث رانندگی آمار قابل توجهی را به خود اختصاص داده اظهار داشت: برای جلوگیری از حوادث، فرهنگ ترافیک باید از زمان کودکی تقویت شود که در همین راستا آموزش های مختلف ارایه می شود و شهرک ترافیک نیز به همین دلیل احداث شده است. وی پیشگیری را از اصول کاری پلیس عنوان کرد و افزود: حتی در مباحث فرهنگی نیز کارنامه نیروی انتظامی از جمله مشاوره درخشان بوده به طوری که 80 درصد پرونده ها در مراکز مشاوره مدیریت و از ورود به مراجع قضایی جلوگیری شده است. وی با اشاره به تجربه های موفق پلیس در حوزه فرهنگ سازی و پیشگیری اظهار داشت: باید در بخش رانندگی نیز به جامعه نگاه سلامت محور داشته باشیم. جانشین فرمانده انتظامی خراسان جنوبی با تاکید بر اینکه ارتقای فرهنگ عبور و مرور باعث افزایش مهارت های فردی دانش آموزان می شود گفت: اقدامات پلیس با احداث مکان هایی که دانش آموزان و کودکان از نزدیک با مسایل ترافیکی آشنا می شوند، می تواند خلاء آموزشی و بینشی را پر کند. وی ادامه داد: البته در ادامه این برنامه های آموزشی بازخورد فکری دانش آموزان نیز سنجش می شود. سرهنگ دادگر نمایش تصاویر دلخراش از صحنه های تصادفات را در جلسات مهم مدیریتی مورد تاکید قرار داد و گفت: بی شک این اقدام در تصمیم ها و مصوبات جلسات اثرگذار خواهد بود. وی در خصوص عمده دلیل حوادث استان که به کودکان آسیب می رساند گفت: دویدن به سمت خیابان، رها کردن دست بزرگترها و پریدن در مسیر عبور خودروها، بازی کردن در خیابان به دلیل کمبود فضاهای تفریحی، عبور در شب با لباس های تیره و عبور از محلی که راننده دیده ندارد جزو مهمترین عواملی است که کودکان دچار حادثه تصادف می شوند. جانشین فرمانده انتظامی خراسان جنوبی با بیان اینکه بسیاری از خیابان های شهر بیرجند استاندارد لازم را ندارد اظهار داشت: این ضعف ها برازنده شهر نیست و انتظار می رود در طراحی کالبد شهری نظر پلیس راهنمایی و رانندگی نیز گرفته شود. وی با تاکید مجدد بر بستن کمربند ایمنی به ویژه در جاده ها گفت: با توجه به تعجیل دانش آموزان در سوار و پیاده شدن از سرویس، آموزش های لازم برای توجیه رانندگان سرویس مدارس نیز با همکاری آموزش و پرورش و شهرداری دنبال می شود. دادگر ضمن تقدیر از راه اندازی شهرک ترافیک که با همکاری شهرداری بیرجند انجام شده است اظهار امیدواری کرد: این مدل به سایر شهرستان ها هم تعمیم داده شود.شهرک آموزش ترافیک و آموزش کودکان بیرجند با حضور مسئولان استانی و شهرستانی افتتاح شد. این مکان صبح ها در اختیار مهدکودک ها و عصرها برای خانواده کارکنان نیروی انتظامی مورد استفاده واقع می شود. کودکان در این مکان ضمن بازی با اصول صحیح ترافیکی آشنا می شوند.9893*3028            "}