{"onTitr":"","titr":" برنامه 100 روزه برای آب و تالاب","describe":" تهران-ایرنا-مدیر دفتر مشارکت های مردمی سازمان حفاظت محیط زیست گفت: این سازمان در راستای ایجاد حساسیت بیشتر در جامعه برای بحران آب، برنامه عملیاتی 100 روزه آب و تالاب را برنامه ریزی و از هفته گذشته بطور رسمی آن را آغاز کرد.", "text":"ژیلا آقایی روز چهارشنبه در گفت و گو با خبرنگار علمی ایرنا افزود: سازمان حفاظت محیط زیست علاوه بر برنامه های استراتژیکی تا 1400 ، برنامه های عملیاتی نیز از سال های 97 تا 1400 را استخراج و به استان ها ابلاغ کرده است. وی تاکید کرد: با توجه به اهمیت موضوعات محیط زیستی قرار شد برای جلوگیری از پراکندگی در کارها، برنامه ها موضوع محور پیش روند بر این اساس قرار شد یک برنامه 100 روزه با موضوعات مختلف و با اهمیت محیط زیستی انتخاب و برنامه آن به طور مرتب اجرایی شود. آقایی تاکید کرد: در این برنامه که موضوع محور خواهد بود تلاش می کنیم تا با اجرای برنامه های متنوع و آموزشی حساسیت جامعه را نسبت به آن موضوع افزایش دهیم که دراین راستا اولین موضوع این برنامه 100 روزه پسماند بود و برای دور دوم که آغاز شده ؛ موضوع آب و تالاب را انتخاب کرده ایم. مدیر دفتر مشارکت های مردمی سازمان حفاظت محیط زیست اظهار داشت: هدف ما از اجرای این طرح اطلاع رسانی و افزایش حساسیت در میان جامعه چه در سطح مردم و چه در سطح مسوولان است تا در نهایت به توسعه پایدار و محیط زیستی سالم برسیم. وی گفت: با توجه به وضعیت فعلی منابع آبی و اهمیت حفاظت از آنها و همچنین وابستگی تالاب ها برای ادامه حیات به آب، موضوع آب و تالاب را به عنوان دومین موضوع این برنامه 100 روزه انتخاب کرده ایم. آقایی به اهمیت حفاظت از تالاب ها اشاره کرد و افزود: تالاب ها تاثیر بسیار زیادی در تلطیف هوا و ذخیره منابع آبی دارند و مامنی برای انواع پرندگان و به طور کلی جانداران هستند از این رو با خشک شدن و از بین رفتن ضربه محکمی به محیط زیست کشور وارد می شود ؛ علاوه بر آن باید شاهد بروز گرد و غبار نیز باشیم. وی گفت: بر این اساس در این برنامه 100 روزه برگزاری رویدادها ، نشست های هم اندیشی با سمن ها و سایر گروه های ذینفع در این مساله ، برگزاری کارگاه های آموزشی و کار بر روی جوامع محلی در نظر گرفته شده است. آقایی تاکید کرد: در تمام دوره این برنامه 100 روزه به گونه ای محدودیت منابع آبی و ارتباط آن با تالاب ها را آموزش می دهیم و تلاش می کنیم مردم را بیشتر با فواید و اهمیت حفاظت از این حوضه های آبی آشنا کنیم و اینکه چه مزایایی برای مردم منطقه و کشور می تواند داشته باشد. وی گفت: وضعیت تالاب ها را اطلاع رسانی می کنیم و اینکه از بین رفتن آنها چه عواقبی دارد و چه معضلاتی را برای محیط زیست ایجاد خواهد کرد. علمی 9014**1440            "}