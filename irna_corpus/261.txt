به گزارش روز جمعه خبرنگار اعزامی ایرنا به جاکارتا، هادی رضایی در حاشیه مراسم اختتامیه مسابقات پاراوزنه‌برداری بازی‌های پاراآسیایی 2018 اظهار داشت: ما کاروانی کیفی را به این دوره از بازی‌های پاراآسیایی اعزام کردیم، کاروانی که مدال‌آور باشد. این سیاست کمیته ملی پارالمپیک جواب داده و کاروان ایران عملکرد خوبی داشته است. وی با یادآوری اینکه کاروان ایران در تمام رشته‌ها موفق به کسب مدال در پاراآسیایی 2018 شده است، گفت: ما امروز در تنیس روی میز و دوچرخه سواری مدال کسب کردیم. در گلبال آقایان تیم ما به مدال طلا رسید. رضایی با اشاره به اینکه شنای ما مدال‌های زیادی کسب کرده است و ما از 120 مدالی که در بازی‌های پاراآسیایی اینچئون کسب کرده بودیم، گذشته‌ایم، گفت: 120 مدال ما در اینچئون در حالی کسب شد که مسابقات در 23 رشته برگزار شد. ما الان ار 120 مدال گذشته‌ایم با 13 رشته ورزشی و بازی‌هایی که در 18 رشته برگزار می‌شود. این یعنی کیفی بودن کاروان جمهوری اسلامی ایران و بچه‌های جانباز، معلول، نابینا و کم‌بینا و اینکه پتانسیل ورزش جانبازان، معلولین، نابینایان و کم‌بینایان بالاست. سرپرست کاروان ایران در سومین دوره بازی‌های پاراآسیایی همچنین خاطر نشان کرد: نمود واقعی استقلال کمیته ملی پارالمپیک امروز  دیده می‌شود. این استقلال در سال‌های آینده نمود بیشتری خواهد داشت و افتخارآفرینی فرزندان ایران زیادتر می شود. رضایی با بیان اینکه کاروان پارالمپیک ایران با 207 قهرمان به جاکارتا آمده است، افزود: ورزشکاران ما قهرمان هستند. مربیان ما قهرمان هستند. رسانه‌ها که اخبار افتخارآفرینی ورزشکاران ما را پوشش می‌دهند، قهرمان هستند. ما یک کاروان خیلی خوب داریم که یک ضلع آن ورزشکاران و مربیان هستند، ضلعی دیگر رسانه‌ها و ضلعی دیگر کمیته ملی پارالمپیک و مدیریت. همه ما دست به دست هم داده‌ایم تا یک خاطره و شگفتی بسازیم.وی یادآور شد: به بازی‌های پاراآسیایی جاکارتا آمدیم تا جایگاه چهارمی دوره گذشته را حفظ کنیم و بالاتر برویم. امروز در جایگاه سوم هستیم و می‌خواهیم بالاتر برویم. الان کره‌ای که از ما بالاتر است، 12 مدال طلا در بولینگ و شش مدال در بولینگ روی چمن کسب کرده است. اگر این دو رشته را جدا کنیم، کره‌ای‌ها خیلی کمتر از ما مدال طلا گرفته‌اند.  سرپرست کاروان ایران در سومین دوره بازی‌های پاراآسیایی تأکید کرد: باید در موقعیتی مناسب گزارشی به مردم ارائه کنیم و آنها بدانند ظرفیت ما در ورزش جانبازان، معلولین، نابینایان و کم‌بینایان خیلی بالاست. این همت مسئولان را می‌طلبد که نگاه حمایتی بیشتری از این بخش از ورزش داشته باشند. رضایی در واکنش به طرح این موضوع که مردم انتظار دارند روند رو به رشد ورزش جانبازان، معلولین، نابینایان و کم‌بینایان منجر به موفقیت‌های بیشتر در پارالمپیک توکیو شود، گفت: انتظار مردم به حق است، چون آنها فرزندان ایران را می‌شناسند. ما از فردای بازی‌های آسیایی جاکارتا باید آماده شویم برای توکیو چون باید این انتظار مردم را در پارالمپیک 2020 بیشتر جواب دهیم.کاروان ورزشی ایران با 209 ورزشکار زن و مرد در این رقابت ها شرکت کرده و هم اکنون در رده سوم جدول ایستاده است.ورزشی ** 2052 ** 1528 **1535
      
      