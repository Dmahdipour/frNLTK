{"onTitr":" استاندار گیلان در بازدید از مناطق سیلزده:    ","titr":" کارگروه دیواره سازی و ساماندهی رودخانه ها در تالش ایجاد شود","describe":" آستارا - ایرنا - استاندار گیلان تشکیل کارگروه عملیاتی دیواره سازی و ساماندهی رودخانه های تالش را برای رفع طغیان و سیلاب آنها و مقابله با ورود خسارت به تاسیسات زیربنایی و اماکن مسکونی خواستار شد.", "text":"به گزارش خبرنگار ایرنا مصطفی سالاری عصر چهارشنبه بعد از بازدید از رودخانه ها و مناطق سیلزده تالش، در جلسه مدیریت بحران استان در مدرسه استعدادهای درخشان میرزاکوچک خان روستای کیشه ویشه تالش از تلاش های به موقع مدیران استانی و شهرستانی در مهار سیلاب اخیر قدردانی و بر آمادگی مستمر مسئولان امر برای کاهش مشکلات احتمالی بارش های آینده تاکید کرد.وی گفت: کارگروه دیواره سازی و ساماندهی رودخانه های تالش با مسئولیت فرماندار شهرستان و دبیری شرکت آب منطقه‌ای استان تشکیل شود و دستگاه‌های مرتبط نظیر راهداری و حمل و نقل جاده ای، بنیاد مسکن انقلاب اسلامی، شهرداری ها و دهیاری ها برای هدف تعیین شده تصمیم گیری و اقدام کنند و همکاری مضاعف دستگاه‌های نظارتی و قضایی ضروری است.وی افزود: در 2 نقطه از 11 رودخانه تالش، راه اصلی از بستر رود عبور می‌کند و باید با برداشت مصالح از بستر و ساخت دیواره، از ورود خسارت به زیرساخت ها و منازل مسکونی جلوگیری شود.وی ادامه داد: 11 رودخانه تالش به امتداد 93 کیلومتر در طول این شهرستان جریان دارند و رودخانه ناورود و کرگانرود آن به علت انباشت مصالح در بستر، نیازمند ساماندهی جدی است.سالاری گفت: با گزارش برآورد خسارت‌های سیل اخیر به دولت، اعتبار جبران مشکلات را پیگیری می کنیم و با توجه به کافی نبودن اعتبارات مواد 12 و 10 برای جبران خسارات حوادث، باید از ظرفیت‌های موجود به خوبی استفاده شود.او افزود: کارگروه ساماندهی رودخانه ها در تالش الگویی برای سایر شهرستان های گیلان خواهد بود و از اجرای این طرح با منابع استانی و ملی حمایت خواهیم کرد.استاندار گیلان بیان کرد: ساخت و ساز‌ غیرمجاز در بستر و حریم رودخانه‌ها از علل ایجاد مشکلات اخیر است و مقابله دستگاه های مسئول با تداوم بنا در حریم رودخانه ها باید جدی گرفته شود.سالاری ادامه داد: در روستاهای پی سرا و طولارود بالا، مسیر دسترسی به روستا در حریم رودخانه قرار گرفته و آسیب‌های جدی وارد شده که توسط اداره کل راهداری و حمل و نقل جاده‌ای بازسازی و اعتبارات مورد نیاز تأمین می‌شود.فرماندار تالش نیز در این جلسه میزان خسارات وارده از سیلاب چند روز گذشته در این شهرستان را یک هزار و 260 میلیارد ریال برآورد کرد.سید عیسی مهدوی گفت: 60 درصد مردم این شهرستان به کشاورزی مشغول هستند و از 110 سردهنه به صورت سنتی برای آبیاری اراضی زراعی استفاده می شود که در سیلاب اخیر به شدت آسیب دیده اند و به بازسازی نیاز دارند.استاندار گیلان پیش از جلسه مدیریت بحران استان در بازدید از نقاط سیلزده روستاهای پی سرا، طولارود بالا و شیخ محله اسالم با اهالی گفت و گو کرد و از نزدیک در جریان مشکلات آنها قرار گرفت و بعد از پایان جلسه نیز با حضور در یکی از کلاس‌های مرکز استعدادهای درخشان میرزاکوچک از 2 دانش آموز ممتاز آن تجلیل کرد.اداره هواشناسی تالش، میزان بارش های پنجشنبه گذشته در این شهرستان را بیش از 80 میلیمتر اعلام کرده بود.شهرستان تالش با 200 هزار نفر جمعیت در بخش های مرکزی، اسالم، حویق و کرگانرود در 110 کیلومتری غرب مرکز استان گیلان قرار دارد.7106 / 7124/2007            "}