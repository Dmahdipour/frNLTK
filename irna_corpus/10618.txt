{"onTitr":" رئیس مجمع عمومی سازمان ملل متحد:    ","titr":" شرایط در سوریه و یمن پس از سالها درگیری بدتر شده است","describe":" نیویورک- ایرنا- رئیس هفتاد و سومین مجمع عمومی سازمان ملل متحد تقویت صلح و امنیت را اولویت خود دانست و گفت: شرایط در سوریه و یمن پس از سال ها درگیری بدتر، و میلیون ها نفر آواره شده اند.", "text":"به گزارش خبرنگار ایرنا، ماریا فرناندا اسپینوزا روز سه شنبه در آئین گرامیداشت یکصد و پنجاهمین سالروز تولد ماهاتما گاندی رهبر فقید هند که به روز جهان بدون خشونت نام گذاری شده است، این مطلب را مطرح کرد.وی افزود: در کنار تعریف و تمجید ها از گاندی اما این روزها خبرها خوب نیست، سال ها پس از شروع درگیری ها در سوریه و یمن، شرایط همچنان بدتر می شوند.  میلیون ها نفر آواره شده اند در حالی که تمام شهرها، آثار تاریخی و نمادهای فرهنگی آن تخریب شده اند.رئیس مجمع عمومی سازمان ملل متحد ادامه داد: کسانی که برای فرار از خطرها گریخته اند، هرگز امکان بازگشت به خانه هایشان را ندارند و بشریت هم فرصت دیدن این کشورهای زیبا و نمادهای پیشینه تاریخی آنها را از دست داده است. تراژدی های زیادی وجود دارد که نمی توان همه آنها را نام برد اما هر کدام آن ها قلبها را می شکنند.اسپینوزا به درگیری های آفریقای مرکزی هم اشاره کرد و گفت: در این مناطق هم درگیری و خشونت ها ادامه دارد و زنان و کودکان بیش از همه هدف جرایم  وحشتناک و غیر ضروری قرار می گیرند.وی به مشکلات فراتر از این درگیری ها هم اشاره کرد و افزود: میلیاردها انسان از تاثیر تغییرات آب و هوایی و بلایای طبیعی در هراسند. چه از طریق فرسایش خط ساحلی، از دست دادن محصولات یا کمبود آب. امنیت و صلح از سوی کسانی که تنها در جست و جوی نیازهای اولیه برای زنده ماندن هستند، تهدید می شود.رئیس مجمع عمومی سازمان ملل متحد با بیان اینکه برخی معتقدند که این تهدیدات جدید نیستند، اظهار کرد: اما مقیاس آنها تقریبا بی سابقه است. به گونه ای که برآورد شده است  124 میلیون نفر در 51 کشور جهان دچار ناامنی غذایی باشند که از 108 میلیون در سال 2016 بیشتر شده است؛ تقریبا 140 میلیون نفر به کمک های بشردوستانه نیاز داشته اند و بیش از 30 میلیون نفر به علت بلایای طبیعی و یا درگیری ها آواره شده اند.اسپینوزا با اشاره به اظهارات بان کی مون دبیرکل پیشین سازمان ملل که گفته بود «برخی از مردان تاریخی صحنه جنگ را برای میز مذاکره رها کردند»، گفت: به عنوان رئیس مجمع عمومی سازمان ملل تعهد خود را به صلح، امنیت و آرمان ها و اصول مهاتما گاندی، تاکید می کنم.وی خاطرنشان کرد: ما باید نمایندگان واقعی مردم باشیم و فراتر از منافع ملی حرکت کنیم. اولویت های من برای مجمع عمومی هفتاد و سوم کار برای جوانان، صلح و امنیت است. هدف من، تقویت جوانان برای مشارکت و کمک به روند صلح است. رئیس مجمع عمومی سازمان ملل متحد افزود: من این دو را برجسته می کنم؛ چرا که همانطور که گاندی گفت «اگر صلح واقعی را در جهان می خواهید، با بچه ها شروع کنید».اسپینوزا در بخش دیگری از سخنان خود به خبرهای خوب در جهان فعلی هم اشاره کرد و از پایان دهه ها اختلاف میان اریتره، اتیوپی و جیبوتی و همچنین از سرگیری مذاکرات دو کره برای عاری سازی این شبه جزیره از سلاح های اتمی را نمونه هایی از آنها دانست.ماهاتما گاندی متولد دوم اکتبر 1869 رهبر سیاسی و معنوی هندی ها برای رهایی از استعمار بریتانیا بود.اروپام*1429            "}