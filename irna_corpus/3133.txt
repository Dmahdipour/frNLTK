{"onTitr":"","titr":" عربستان ناچار به بازگرداندن سفیر خود به آلمان شد","describe":" دوحه – ایرنا – بعد از ناکام ماندن تلاش های عربستان برای وادار کردن دولت آلمان به عذرخواهی و در حالی که ریاض متهم ردیف اول ربوده شدن روزنامه نگار مخالف خود در استانبول است ، دولت سعودی ناچار شد سفیر خود را بعد از یک سال تنش در روابط با آلمان بدون هر پیش شرطی به برلین بازگرداند.", "text":"به گزارش روز سه شنبه ایرنا ، وزارت خارجه عربستان در اطلاعیه ای اعلام کرد که ' خالد بن بندر بن سلطان' سفیر سعودی در آلمان به این کشور بازگشته و کارهای خود را از سر گرفته است .این بیانیه افزود : سفیر عربستان همچنین دیروز (دوشنبه ) با ' هایکو ماس' وزیر خارجه آلمان دیدار و گفت وگو کرده است.منابع وزارت خارجه آلمان عنوان کردند که هایکو ماس در این دیدار درباره ناپدید شدن روزنامه‌نگار منتقد عربستانی نیز با خالد بن سلطان گفت‌ وگو کرده است. نوامبر سال گذشته عربستان سفیر خود را در پی اظهارات 'زیگمار گابریل ' وزیر امور خارجه وقت آلمان که به ربوده شدن 'سعد الحریری' و وادار کردن او به استعفا از سوی عربستان اعتراض کرده بود ، از برلین فراخواند.منابع سعودی ماه گذشته و در پی برگزاری هفتاد و سومین نشست مجمع عمومی سازمان ملل متحد ادعا کردند که دولت آلمان به دلیل اظهار نظر وزیر خود از ریاض عذرخواهی کرده است اما مقامات دولت آلمان بلا فاصله این ادعا را رد کردند.بازگشت سفیر عربستان به برلین درست در زمانی انجام می شود که دولت سعودی به اتهام ربودن و احتمالا کشتن 'جمال خاشقچی' روزنامه نگار مستقل و مخالف خود تحت شدیدترین فشارها است .خاشقچی سه شنبه هفته گذشته زمانی که برای ثبت اسناد مربوط به ازدواج خود به کنسولگری عربستان در استانبول ترکیه مراجعه کرد ، مفقود شد و اکنون هیچ نشانه ای از وی در دست نیست .ریاض که پیشتر ورود این روزنامه نگار مخالف به کنسولگری را تایید و گفته بود که او بعد از انجام کار از کنسولگری خارج شده است ، در تناقضی آشکار اکنون مدعی است که نامبرده اساسا به این کنسولگری مراجعه نداشته است .کنسول سعودی در استانبول که تاکنون نتوانسته است پاسخ مناسبی به افکار عمومی ارایه کند، ادعا کرده است که دوربین های این ساختمان در روز وقوع حادثه خاموش بوده است .منابع خبری ترکیه هم روز سه شنبه تصویری از یک دوربین متعلق به دولت ترکیه را منتشر کردند که خاشقچی را در حال ورود به کنسولگری عربستان در استانبول نشان می دهد.خاشقجی 59 ساله، بعد از انتخاب بن سلمان به عنوان ولیعهد عربستان، این کشور را ترک کرده و به آمریکا رفته بود. وی در مقالاتی که در روزنامه واشنگتن پست نوشته بود، از جنگ عربستان در یمن، بحران اقتصادی عربستان با کانادا و دستگیری مدافعان حقوق زنان انتقاد کرده بود.خاورم*1508*1436*            "}