{"onTitr":"","titr":" 24 حلقه چاه غیر مجاز در کامیاران مسدود شد","describe":" سنندج - ایرنا - رئیس اداره منابع آب کامیاران گفت: طی 2 ماه گذشته 24 حلقه چاه غیرمجاز آب در دشت امیرآباد و تپه اسماعیل این شهرستان مسدود شد.", "text":"به گزارش روز سه شنبه روابط عمومی شرکت آب منطقه ای کردستان، کامران رحیمی افزود: استفاده از چاه های غیر مجاز تاثیر بسیار زیادی در کمبود منابع آبی داشته به همین دلیل نسبت به انسداد این چاه ها با جدیت اقدام می شود.وی اظهار داشت: همچنین در این مدت، با همکاری دادستان و نیروی انتظامی این شهرستان یک هکتار از اراضی بستر رودخانه های حاشیه شهر کامیاران به ارزش 2 میلیارد ریال نیز رفع تصرف و آزاد شد.رحیمی ضمن اشاره به ممنوعیت هر گونه تجاوز به بستر رودخانه ها، تخلیه نخاله و برداشت های غیرمجاز از منابع آب سطحی و زیرزمینی تاکید کرد: این موارد به سرعت توسط این اداره پیگیری و نسبت به برخورد طبق قانون توزیع عادلانه آب با متخلفان اقدام خواهد شد.به گزارش ایرنا، کردستان، استانی کوهستانی است و اقلیم آن متاثر از توده‌های هوای گرم و مرطوب مدیترانه ‌ای است که موجب بارندگی‌هایی در بهار و ریزش برف در زمستان ها می شود، میزان بارندگی سالانه این استان در شرایط عادی اقلیمی معادل 455 میلی متر است.بیشترین میزان بارندگی مربوط به شهرهای مریوان و بانه حدود 800 میلی‌متر در سال و کمترین میزان بارندگی در شرق استان حدود 400 میلی متر و در قسمت مرکزی استان یعنی سنندج نزدیک به 500 میلی متر در سال است.از حوضه های آبریز اصلی استان کردستان می توان به خلیج فارس و دریای عمان، دریای خزر و دریاچه ارومیه و حوضه های آبریز فرعی نیز به سفیدرود شامل رودخانه های تلوار و قزل اوزن، مرزی غرب شامل رودخانه‌های سیروان و زاب کوچک، کرخه شامل رودخانه رازآور و دریاچه ارومیه شامل رودخانه های زرینه و سیمینه اشاره کرد.تعداد دشت های استان 9 مورد بوده که پنج دشت آن در نیمه شرقی، 2 دشت در غرب و 2 دشت دیگر درجنوب استان واقع شده است. دشت های قروه ـ دهگلان و چهاردولی در شرق استان جزو دشت های ممنوعه هستند.از مجموع 33 سد استان، 12 سد در حال بهره برداری،10 سد در دست اجرا و 12 مورد نیز مطالعاتی است.7355/9102            "}