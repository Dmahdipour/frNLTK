{"onTitr":" شهردار شیراز:    ","titr":" شورای عالی زیباسازی و تبلیغات شهری در شیراز تشکیل می شود","describe":" شیراز-ایرنا- شهردار شیراز گفت: با هدف ساماندهی و ارتقای سطح کیفی سیمای عمومی شهر شیراز، 2 شورای عالی زیباسازی و تبلیغات شهری در شهرداری این شهر تشکیل می شود.", "text":"به گزارش ایرنا حیدر اسکندر پور، شنبه در نشست مشترک با مسئولان طراحی شهری و زیباسازی شهرداری، افزود: شیراز با جایگاه و ظرفیت هایی که دارد، نیازمند تعریف پروژه های شاخص و ماندگار نه تنها در حوزه عمران و ساخت و ساز بلکه با رویکرد زیباسازی، ایجاد فضای گفت و گو، تعامل و نشاط اجتماعی است، از این رو تشکیل 2 شورای زیباسازی و تبلیغات شهری در این مجموعه ضروری است.وی، با اشاره به ضرورت زیباسازی دائمی چهره شهر شیراز، بیان داشت: هر یک از مناطق یازده گانه شهرداری باید ظرف 2 ماه آینده، سه پروژه شاخص را در حوزه زیبا سازی شیراز تدوین و ارایه کنند و به دنبال اجرای این طرح که گستره کلی شهر را در بر می گیرد، بی شک شاهد چهره ای متفاوت، زیباتر و روشن تر از شیراز در سال آینده به ویژه در ایام نوروز و حضور میهمانان و گردشگران خواهیم بود. شهردار شیراز با بیان اینکه میدان ها از عناصر مهم شهری هستند که می توانند با طراحی های زیبا و نوین به نمادهای شاخص ملی تبدیل شوند، گفت: به نظر می رسد، طراحی برخی میدان های معروف شیراز از جمله میدان نمازی، باید بر اساس اصول و قواعد هنری و علمی و منطبق با ویژگی های منحصر به فرد این شهر، بازآفرینی و احیا شود.اسکندرپور، نورپردازی اصولی را از مهم ترین عوامل اثرگذار بر زیبایی محیطی در شهرها برشمرد و اظهار داشت: تعریف و تدوین طرح های فاخر نور پردازی با هدف ایجاد جاذبه های جدید گردشگری، افزایش امنیت محله ای شهر همچنین ایجاد فرصت برای حضور اجتماعی خانواده ها از مهم ترین برنامه های مورد نیاز برای زیباسازی سیما و منظر عمومی شیراز است که مسئولان طراحی شهر در مناطق باید به آن توجه ویژه داشته باشند.وی، بر اجرای نور پردازی ها با اولویت مناطق گردشگر پذیر شیراز از جمله محور دروازه قرآن به عنوان ورودی اصلی شهر، بافت تاریخی فرهنگی و پیاده راه چمران تاکید کرد.شهردار شیراز، همچنین بر ضرورت ساماندهی تابلوهای تبلیغات شهری شیراز تاکید و بیان کرد: در تمام کلانشهرها، این تابلوها به عنوان یکی از منابع درآمدی تلقی می شود اما در شهر شیراز تا کنون به این موضوع توجه کمتری شده است به همین سبب با تشکیل شورای تبلیغات شهری، ساماندهی ساختاری و محتوایی تابلوهای شهری با انسجام، هماهنگی و نظارت بیشتری صورت خواهد گرفت.9873 /6118            "}