{"onTitr":" فرمانده سپاه محمد رسول‌الله(ص) تهران :    ","titr":" امروز کشور دریکی از پیچ های تاریخی قرار گرفته است","describe":" تهران- ایرنا-  فرمانده سپاه محمد رسول‌الله(ص) تهران گفت: امروز کشور در یکی از پیچ های تاریخی قرار گرفته است که شهید همدانی با سربلندی از آن عبور کرده بود.", "text":"به گزارش ایرنا،سردار محمدرضا یزدی شامگاه پنجشنبه در سومین سالگرد شهادت سردار شهید حسین همدانی و نکوداشت شهیدان مدافع حرم، در تالار اندیشه سوره مهر افزود: کشور در شرایط بسیار پیچیده داخلی، منطقه ای و جهانی قرار گرفته است. وی یادآورشد: در شرایط غربت فضیلت ها، شهید همدانی از پوست خود خارج شد و عشق به شهادت را به نمایش گذاشت. سردار یزدی اظهار داشت: شهید همدانی برای ارتباط با مردم از هیچ اقدامی فروگذار نبود و خدمتگذاری از ویژگی های زبانزد وی محسوب می شد. فرمانده سپاه محمد رسول الله(ص) تهران بزرگ گفت: شهید همدانی ارتباط نزدیکی با جوانان داشت و معتقد بود که باید به آنان بها داد و همین موضوع موجب ارتباط خوب وی با پایگاه بسیج و سپاه تهران شده بود. وی خاطر نشان کرد: ولایتمداری شهید همدانی زبانزد بود و امروز جوانان دست پرورده و منتخب وی در پست های فرماندهی سپاه خدمت رسانی می کنند. سفیر سابق ایران در سوریه نیز در ادامه این مراسم افزود: تک تک روزهای زندگی شهید همدانی سرشار از درس به خصوص برای نسل جوان جامعه است. محمدرضا رئوف شیبانی ادامه داد: پایبندی به ولایت و راه شهدا در شهید همدانی متجلی بود و بر همین اساس همواره با بصیرت راه خود را انتخاب می کرد و از همین رو هم یکی از چهره های موثر در مقابله با فتنه 88 محسوب می شد. وی با بیان اینکه شهید همدانی نقش موثری در سوریه و مبارزه با تروریست ها داشت، اضافه کرد: حصور نیروهای مستشاری سپاه در کنار سربازان مقاومت نشان می داد که پرچم اسلام همچنان بر افراشته است و این موجب شادی دوستان و نا امیدی دشمنان می شد. شیبانی یادآورشد: امروز در موقعیتی هستیم که شرایط به طور کامل جابجا شده و می توان مشاهده کرد که جهان تثبیت حکومت سوریه را پذیرفته است. سفیر سابق ایران در سوریه گفت: ملت ایران ثابت کرده است که به هر تغییری که بخواهد منافع آنان را به خطر بیاندازد اجازه ظهور و بروز نمی دهد. وی اظهار داشت: امروز می توان صف آرایی جدیدی از مقاومت را در منطقه مشاهده کرد که یمن، بحرین، لبنان، عراق و سوریه آن را تشکیل داده اند. مراسم سومین سالگرد شهادت حاج حسین همدانی و نکوداشت شهیدان مدافع حرم، شامگاه پنجشنبه 19 مهر 1397 با حضور سردار سرلشکر محمدعلی جعفری فرمانده کل سپاه پاسداران انقلاب اسلامی، سردار یزدی فرمانده سپاه تهران بزرگ و محمدرضا رئوف شیبانی سفیر سابق ایران در سوریه در تالار اندیشه سوره مهر برگزارشد. تهرام/3001 / 1539            "}