{"onTitr":"","titr":" امدادرسانی هلال احمر خراسان جنوبی در حوادث افزایش یافت","describe":" بیرجند - ایرنا - مدیرعامل جمعیت هلال احمر خراسان جنوبی گفت: امدادگران این جمعیت 6 ماه نخست امسال در 745 حادثه امدادرسانی کردند که نسبت به مدت مشابه سال گذشته 20 درصد رشد داشته است.", "text":"به گزارش ایرنا محمدرحیم شهریاری روز چهارشنبه در نشست خبری اظهار داشت: 66 درصد این حوادث رانندگی، 13 درصد حوادث شهری، پنج درصد سیل و آبگرفتگی و 15 درصد سایر حوادث بوده است.وی افزود: نیروهای هلال احمر در این مدت به سه هزار و 230 نفر حادثه دیده در استان خدمات ارائه کردند که 47 درصد پوشش امدادرسانی برای حوادث جاده ای و 27 درصد برای حوادث سیل و آبگرفتگی بوده است.مدیرعامل جمعیت هلال احمر خراسان جنوبی با اشاره به نجات 524 هزار نفر در حوادث 6 ماه نخست امسال توسط نیروهای این جمعیت گفت: از این تعداد حادثه دیده 72 درصد به بیمارستان انتقال یافتند و 28 درصد به صورت سرپایی درمان شدند.وی با بیان اینکه 280 نفر در این حوادث اسکان اضطراری داده شدند افزود: قاینات با 23 درصد بیشترین و سرایان با 2 درصد کمترین حوادث استان در 6 ماه نخست امسال را داشته اند. شهریاری اظهار داشت: طبس با 14 درصد، نهبندان 11 درصد، بیرجند ۹ درصد، درمیان و خوسف هشت درصد، بشرویه و سربیشه هفت درصد، فردوس 6 درصد و زیرکوه با پنج درصد در رده های بعدی آمار حوادث امسال قرار دارند. وی با اشاره به سیل اردیبهشت ماه امسال در استان گفت: هلال احمر در این حادثه حدود سه میلیارد ریال اقلام امدادی و غذایی بین 872 نفر از سیل زدگان خراسان جنوبی توزیع کرد.مدیرعامل جمعیت هلال احمر خراسان جنوبی افزود: عملکرد جمعیت هلال احمر در توان افزایی نیروهای امدادی و ارتقای درجه امداد گران با 243 درصد رشد نسبت به مدت مشابه سال قبل مواجه شده که 67 درصد این افزایش در بخش توان افزایی بوده است. وی با اشاره به رشد 16 درصدی آموزش های همگانی جمعیت هلال احمر استان در 6 ماه نخست  امسال بیان کرد: 56 هزار نفر در مدت یادشده از آموزش های همگانی این جمعیت بهره مند شدند که اطلاع رسانی، آگاه سازی، انتقال پیام های آموزشی و حساس سازی جامعه جزو این آموزش ها بوده است. شهریاری گفت: همچنین در این مدت 2 هزار و 730 نفر در قالب طرح های اوقات فراغت آموزش های کمک های اولیه را دیده اند که نسبت به مدت مشابه سال قبل 33 درصد رشد داشته است. وی از ارایه آموزش تخصصی برای 574 نفر در تیم های امداد و نجات خبر داد و گفت: این آموزش ها نیز نسبت به 6 ماه نخست سال قبل 37 درصد رشد داشته است. مدیرعامل جمعیت هلال احمر خراسان جنوبی با اشاره به عضویت 26 هزار عضو در این جمعیت اظهار داشت: برای 17 هزار و 352 نفر برنامه های اوقات فراغت اجرا شده که این آمار هم 21 درصد رشد داشته است. وی درباره عملکرد حوزه درمان و توانبخشی گفت: امسال 25 هزار و 413 نفر به داروخانه هلال احمر مراجعه داشتند که نسبت به مدت مشابه سال گذشته 34 درصد افزایش یافته و 35 درصد آنها بیماران خاص بوده اند. شهریاری با تاکید بر اینکه تمام تلاش ها بر این است تا داروهای موردنیاز بیماران در داروخانه هلال احمر تامین شود افزود: در صورتی که دارویی موجود نباشد از بقیه استان ها درخواست می شود. وی اظهار داشت: 47 درصد مراجعه کنندگان بخش درمان برای فیزیوتراپی، 21 درصد کاردرمانی، 2 درصد گفتار درمانی و 9 درصد ارتوپدی بوده اند. مدیرعامل جمعیت هلال احمر استان از وجود دستگاه لیزر پرتوان 16 واتی در استان خبر داد و گفت: توان این دستگاه ۳۲ برابر دستگاه های موجود استان است که در اختیار جمعیت هلال احمر قرار گرفته و بیماران از آن می توانند استفاده کنند. وی با اشاره به اجرای طرح پیمان با همکاری ستاد مبارزه با موادمخدر اظهار داشت: این طرح با هدف کاهش آسیب های اجتماعی اجرا شده و یکهزار و 320 نفر از اعضا جوان آموزش های پیشگیری از اعتیاد را فرا گرفتند که این آمار نسبت به مدت مشابه سال قبل 10 درصد افزایش را نشان می دهد. شهریاری ادامه داد: همچنین  با اجرای طرح دادرس در مدارس خراسان جنوبی، 2 هزار و 100 دانش آموز آموزش های مقدماتی مقابله با حوادث را فرا گرفتند که پس از برگزاری مرحله استانی با حضور 308 دانش آموز، 28 نفر در 2 گروه دختران و پسران به مرحله کشوری این مسابقات راه یافتند. وی از جمع آوری 280 میلیون تومان کمک مردمی در 6 ماه اول امسال توسط داوطلبان هلال‌ احمر خبر داد و افزود: این رقم ارزش ریالی خدماتی است که در قالب کاروان سلامت، ایستگاه سلامت، اهدای خون، همای سعادت، ارمغان مهر و غیره از سوی مردم کمک شده است. این مقام مسئول در پاسخ به سئوال خبرنگار ایرنا مبنی بر اینکه چه زمانی بالگرد هلال احمر تحویل استان می شود؟ تامین این مهم را یکی از نیازهای خراسان جنوبی مطرح کرد و گفت: از چندین سال قبل پیگیر این موضوع هستیم اما در حال حاضر مشکل موجود فضا برای آشیانه این بالگرد است.وی تاکید کرد: اگر فرودگاه همکاری نکند این آشیانه باید ساخته شود که حدود 12 میلیارد تومان اعتبار برای آن برآورد شده و باید از اعتبارات استانی تامین شود. شهریاری با تاکید بر اینکه مقدمات تحویل بالگرد آماده شده است ادامه داد: البته هزینه های نگهداری بالگرد امداد سالانه بیش از چهار میلیارد تومان خواهد بود.وی در پاسخ به سئوال دیگر خبرنگار ایرنا مبنی بر اینکه ذخایر انبارهای استان برای مواقع بحران در چه حدی است؟ اظهار داشت: ذخایر انبارها با توجه به زلزله کرمانشاه تا حدودی خالی شد اما بخشی را توانستیم جایگزین کنیم و بخش دیگر هم چون برای خرید آن اعتبار استانی نداریم از تهران پیگیری می شود ولی در مجموع وضعیت آن متوسط است.مدیرعامل جمعیت هلال احمر خراسان جنوبی با اشاره به روند ساخت مجتمع تجاری هلال در بیرجند آن را یکی از پروژه های بی نظیر استان دانست و گفت: این مجتمع با مشارکت بخش خصوصی و شرکت سرمایه گذاری وابسته به هلال احمر در حال ساخت است که به دلیل مشکلات اقتصادی با مشکل مواجه شده اما رفع مشکلات موجود در تهران پیگیری می شود. وی با بیان اینکه بخشی از درآمد این پروژه در اختیار جمعیت هلال احمر استان قرار می گیرد، این سهم را حدود 30 میلیارد تومان برآورد کرد و افزود: مجتمع مذکور در 16 هزار متر مربع زیربنا ساخته می شود که قطعا منفعت آن برای تمام استان خواهد بود. شهریاری با تاکید بر اینکه بخشی از ماموریت جمعیت هلال احمر مدافع گری است گفت: از همین رو در تلاش هستیم که در کاهش خسارت های خشکسالی نقش آفرینی کنیم که برنامه «نذر آب» نیز بر همین پایه راه اندازی شده است. وی ادامه داد: فاز اول نذر آب در سیستان و بلوچستان اجرایی شده و قرار است این طرح در خراسان جنوبی و سایر استان های درگیر خشکسالی ادامه یابد.وی گفت: هلال احمر خراسان جنوبی نیز در راستای همین ماموریت با ورود به روستاهای محروم شهرستان درمیان از جمله گل نی و ذکری توجه مسئولان را به رفع مشکلات مردم این منطقه جلب کرد.   9893*3028            "}