{"onTitr":"","titr":" فضای مجازی بلای جان طلاهای شهروند بیجاری شد","describe":" سنندج - ایرنا - درج آگهی فروش مقداری طلای 18 عیار در فضای مجازی از سوی یک شهروند بیجاری، زمینه ساز سرقت طلاها شد.", "text":"به گزارش خبرنگار ایرنا، یک خانواده بیجاری با توجه به افزایش قیمت طلا در بازار، با هدف فروش مستقیم طلای دست دوم، اقدام به درج آگهی فروش در چند گروه تلگرامی کردند. پس از درج آگهی، شخصی به عنوان خریدار با این شهروند تماس گرفت و پس از آن قرار ملاقات حضوری گذاشته شد و فرد با استفاده از شیوه های کلاهبرداری موفق به سرقت طلاهای این خانواده شد. کلاهبرداران با وعده و وعید، صاحب طلاها را فریب داده و توانستند بیش از 30 گرم طلای 18 عیار به ارزش تقریبی 120 میلیون ریال را به سرقت ببرند. روش کلاهبرداری به این صورت بود که با اطلاع از موجودی حساب مالباخته، پیامکی مبنی بر انتقال وجه 120 میلیون ریال به حساب او با درج موجودی نهایی از طریق پنل پیامکی ارسال کرده و اعتماد فروشنده را جلب و طلاها را تحویل گرفته و متواری می شوند.فرمانده انتظامی بیجار در این ارتباط گفت: متاسفانه افرادی که اقدام به این کلاهبرداری کرده اند غیر بومی بوده و از غلفت مالباخته سوء استفاده کردند.سرهنگ موسی بهاری تاکید کرد: پرونده ای برای رسیدگی به این موضوع تشکیل شده و در دست پیگیری است و امیدواریم با سرنخ هایی که در دست است، بتوانیم کلاهبرداران را دستگیر کنیم.وی افرود: مردم باید در چنین مواردی کاملا هوشیار بوده و از ارائه کارت های بانکی، اموال گران قیمت و شماره تلفن همراه خود به افراد ناشناس خودداری کنند.بیجار با 89 هزار نفر جمعیت در 142 کیلومتری شرق سنندج مرکز استان کردستان قرار دارد. 7350/9102            "}