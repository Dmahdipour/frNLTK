{"onTitr":" سفیر آمریکا درناتو:    ","titr":" آمریکا در صورت لزوم کلاهک های روسیه را نابود می کند","describe":" تهران - ایرنا - «کی بیلی هاچیسون» سفیر آمریکا در سازمان پیمان آتلانتیک شمالی (ناتو) روز سه شنبه گفت که روسیه باید تولید پنهانی سیستم موشکی کروز را متوقف کند، در غیر اینصورت واشنگتن درصدد نابودی این سیستم قبل از عملیاتی شدن بر می آید.", "text":"به گزارش خبرگزاری رویترز از بروکسل، آمریکا معتقد است که روسیه با زیر پا گذاشتن پیمان جنگ سرد، در حال تولید سیستم موشکی است که امکان حمله هسته ای مسکو به اروپا را فراهم می کند؛ این در حالی است که روسیه تخلف از این پیمان را رد کرده است. سفیر آمریکا در ناتو گفت که واشنگتن همچنان به راهکار دیپلماتیک متعهد است، اما در صورت ادامه تولید این سیستم میان برد در روسیه، حمله ای نظامی را مورد توجه قرار می دهد. وی یادآور شد که تمهیدات مقابله جویانه آمریکا، از بین بردن این موشک هاست که از سوی روسیه با نقض پیمان جنگ سرد در حال تولید است.وزارت امورخارجه روسیه پیشتر اعلام کرده بود که آماده مذاکره با آمریکا برای حفظ این پیمان است و درصورت متعهد بودن واشنگتن به این معاهده، به آن عمل خواهد کرد. هشدار سفیر آمریکا در ناتو به روسیه، اولین هشدار مستقیم واشنگتن در مورد حمله ای پیشگیرانه از زمانی است که یک مقام آمریکایی در سال 2017 اعلام کرد که ایالات متحده در صورت پافشاری روسیه بر نقض پیمان موشک های میان برد هسته ای مصوب سال 1987، تولید سیستم خود را مورد توجه قرار می دهد. به موجب این پیمان، تولید موشک های میان برد با قابلیت هدف قرار دادن اروپا یا آلاسکا ممنوع است. آمریکا و روسیه در سال 2017، سی و امین سالگرد انعقاد این پیمان را در ژنو جشن گرفتند. اما در همان سال، وزارت امور خارجه آمریکا در گزارشی اعلام کرد که روسیه تعهدات خود مبنی بر عدم مالکیت، تولید یا آزمایش موشک های کروز پرتاب شونده از زمین با برد 500 تا 5500 کیلومتر یا مالکیت و تولید پرتابگرهای این موشک ها را نقض کرده است. اتهام های وارده به روسیه از سوی آمریکا ممکن است روابط بین مسکو و غرب را که در سطح پایینی از زمان الحاق شبه جزیره کریمه اوکراین به روسیه در سال 2014 قرار دارد، تیره تر کند. کارزار هوایی روسیه در سوریه و اتهام های مطرح شده علیه مسکو مبنی بر مداخله در انتخابات های غرب نیز به تنش بین مسکو و غرب دامن زده است. در همین حال، «جیم متیس» وزیر دفاع آمریکا گفت که در جریان نشست دو روزه وزرای دفاع ناتو در بروکسل که از روز چهارشنبه آغاز می شود، با همتایان خود در مورد مساله روسیه بحث و تبادل نظر می کند. نشست وزرای دفاع ناتو اولین گردهمایی مقامات ارشد ائتلاف ناتو از زمان برگزاری نشست ژوئیه گذشته تاکنون است.انتظار می رود در نشست آینده نیز در باره تلاش ها برای اختصاص دو درصد تولید ناخالص داخلی به هزینه های دفاعی گفت و گو شود.دونالد ترامپ رئیس جمهوری آمریکا از متحدانش در ناتو از آن جهت که به میزان کافی در زمینه بودجه دفاعی هزینه نکرده اند، به شدت انتقاد کرده است.  اروپام**9109**1590            "}