{"onTitr":"","titr":" تلاطم قیمت برق،سرمایه گذار کارخانه بازیافت زنجان را مردد کرد","describe":" زنجان - ایرنا - نوسان نرخ ارز در ایران و به دنبال آن تغییر قیمت خرید تضمینی برق، سرمایه گذار کارخانه بازیافت زباله و تولید انرژی الکتریکی از آن در زنجان را مردد کرد.", "text":"به گزارش ایرنا، 16 مهر سال 96 خبر ورود شرکت گرین گلوبال انرژی انگلستان به زنجان برای راه اندازی کارخانه بازیافت زباله و تولید انرژی در این شهر پیچید.جذب سرمایه گذاری 115 میلیون دلاری، استفاده از آخرین فناوری بازیافت زباله و تولید انرژی از آلاینده های محیط زیست، امتیازاتی بود که مسئولان در مورد ورود این سرمایه گذار می گفتند.یک سال گذشت و در این مدت هر خبری که از روند فعالیت این سرمایه گذار منتشر شد، مربوط به اختصاص زمینی بود که هنور قطعی نشده بود.تا آنکه سخن جدیدی از زبان هاشم نجفی مدیرعامل سازمان مدیریت پسماند شهرداری زنجان گفته شد مبنی بر اینکه تلاطم قیمت برق، سرمایه گذار کارخانه بازیافت زباله در این شهر را برای تاسیس شرکت و ادامه فعالیت مردد کرده است.نجفی این موضوع را هم مطرح کرد که سرمایه گذار خارجی که برای احداث کارخانه بازیافت از نزدیک یک سال قبل آمد، باید تاکنون وارد می شد و کارهای شرکتی تاسیس می کرد و کارهای بانکی را انجام می داد.وی به کاهش قیمت برق اشاره کرد و اظهار داشت: به دنبال این موضوع سرمایه گذار اعلام کرد که نمی توان با این تعرفه اقدام به تولید انرژی برق کند چرا که صرفه اقتصادی ندارد.این موضوع به تایید غلامحسن احمدی معاون خدمات شهری شهردار زنجان هم رسید.احمدی در این رابطه گفت: در مقطعی که آگهی جذب منتشر شد، قیمت خرید هر کیلو وات برق 587 تومان بود اما این نرخ پس از انجام مناقصه به 370 تومان رسید.وی اعلام کرد: بناست قیمت تضمینی خرید برق افزایش یابد و در این رابطه مسئولان استانی و وزارتی قول مساعد داده اند.معاون خدمات شهری شهردار زنجان گفت: تورم موجود و نرخ خرید اعلام شده، باعث افزایش ریسک سرمایه گذاری شده است و همین موضوع سرمایه گذاران را مردد می کند.احمدی افزود: با این وجود سرمایه گذار شرکت گلوبال گرین انرژی مصمم است و در صورتی که توافقات انجام شده، محقق شود، تعهدات خود را عملیاتی خواهند کرد.وی اظهار داشت: بابت تشویق سرمایه گذار، حتی زمین تعیین شده برای حضور و استقرار شرکت تغییر یافت و محل بهتری که دسترسی آسانتری به راه های ارتباطی دارد، معرفی شد.علی وقفچی نماینده مردم زنجان و طارم در مجلس شورای اسلامی که موضوع حضور این سرمایه گذار و تغییر نرخ خرید برق را پیگیری می کرد هم در همین زمینه گفت: مکاتبات و پیگیری هایی از وزارت نیرو بابت خرید انرژی انجام شد، و بنا بود مبلغ خرید برق افزایش یابد به خصوص در شرایط کنونی که نرخ ارز نسبت به سال گذشته افزایش یافته است.وقفچی تاکید کرد: دولت باید در جمع بندی کند و متوجه باشد این سرمایه گذار علاوه بر حل مشکل بازیافت زباله، انرژی پاکی تولید و به حفاظت از محیط زیست کمک می کند.وی تصریح کرد: از سوی دیگر سرمایه گذاری در ایران به نفع شرکت های خارجی است، چرا که سود بالا و مزایای بسیاری برای آنان دارد.مسعود اطاعتی مدیرکل دفتر جذب سرمایه گذاری خارجی استانداری زنجان اما پیشنهاد جدیدی در رابطه با این پروژه مطرح کرد و گفت: این شرکت باید قرارداد خود را در زمان عقد تفاهم نامه بر اساس ارز منعقد می کرد تا نوسان نرخ ارز تاثیری در سود و زیان آنان نداشته باشد.اطاعتی اظهار داشت: هم اکنون همین موضوع در دست بررسی است و در صورت تصویب، ریسک سرمایه گذاری شرکت گرین گلوبال انرژی از بین می رود.به نظر باید منتظر ماند و دید که مسئولان بر سر تعیین نرخ خرید تضمینی برق بر اساس ریال یا ارز به چه تصمیم قطعی می رسند و آخرین فناوری بازیافت زباله و تولید انرژی الکتریکی از آن در زنجان مستقر و فعال می شود یا خیر.3001/6085            "}