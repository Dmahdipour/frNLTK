{"onTitr":"","titr":" رفتارهای سیاسی ایرانیان، فاصله‌ ای به بلندای نفت تا عقل!","describe":" روزنامه پیام سمنان در ستون سرمقاله امروز، نوزدهم مهر 97، مطلبی با عنوان «رفتارهای سیاسی ایرانیان، فاصله‌ای به بلندای نفت تا عقل!» به قلم حسین زیاری منتشر کرد.", "text":"در این مطلب آمده است: سال‌های سال است که ذهن بسیاری از فعالین سیاسی و اجتماعی درگیر این سوال است که چرا اینقدر جامعه ایرانی در عرصه سیاست و رفتارهای سیاسی چه در سطح ملی و چه در سطح بین‌المللی غیرقابل پیش‌بینی است و حتما اگر علاقمند به سیاست باشید، این سوال برای شما هم پیش آمده است که چرا نمی‌توان سیاست‌ها و به تبع آن رفتار سیاسی ایرانیان را پیش‌بینی نمود، این موضع محدود به دیروز و امروز هم نیست و قدمتی تقریبا صد ساله دارد.شاید هم در پاسخ، شنیده باشید «اینجا ایران است و با همه دنیا متفاوت» و البته مثل نگارنده این یادداشت قانع نشده باشید.باید به این موضوع فکر کنیم که چه چیزی در این عرصه پهناور سیاسی وجود دارد که امکان پیش‌بینی را اگر نگوییم غیرممکن، بلکه سخت می‌کند.اگر نگاهی معرفت‌شناسانه به جهان پیرامون خود بیندازیم درمی‌یابیم که پیش‌بینی‌پذیری در درجه اول در علوم دقیق، مثل ریاضی و فیزیک و...جریان دارد و سپس هر مقدار به سمت علوم غیردقیق، مانند علوم انسانی و اجتماعی و هرچیزی که به انسان مربوط است، نزدیکتر می‌شویم، امکان تبیین و پیش‌بینی به عنوان عنصری مرتبط با آن کاهش می‌یابد.اصل کلی این است که علوم اجتماعی کم و بیش پیش‌بینی‌ناپذیرند، ولی، علیرغم این باور، انسان‌ها کوشیده‌اند منطق رفتارهای انسانی را به دست آورند و بتوانند در قلمروهایی توفیق یابند و دست به پیش‌بینی بزنند.بگذارید ببینیم چه مکانیزمی این امر را میسر کرده است، شاید کلیدی‌ترین و مهمترین چیزی که می‌تواند ما را به پیش‌بینی رفتارها رهنمون شود، عقلانی و منطقی بودن رفتار است.اینکه علم اقتصاد در این امر نسبت به سایر رشته‌ها موفقیت بیشتری یافته است عمدتا به دلیل این است که عقل اقتصادی، عقلی حسابگر است و بیش از اینکه تحت تاثیر عواطف، باورها، احساسات و...افراد و اشخاص قرار گیرد بیشتر بر مبنای محاسبه دو دو تا چهارتا عمل می‌کند.هرچند در برهه‌هایی از زمان این اتفاق می‌افتد که عقلانیت به حاشیه رانده می‌شود.این وضعیت در شرایط گوناگونی امکان بروز دارد.از جمله این موارد وقتی است که معیار دیگری بر جای عقلانیت بنشیند.این معیار می‌تواند شخص یا همان کیش شخصیت و نیز ایدئولوژی باشد.گاه شخص چنان سلطه شخصیتی خود را به جامعه تحمیل می‌کند که راه را بر نفس کشیدن عقل می‌بندد.این ویژگی در فرهنگ ایرانی بسیار بارز است.به این ضرب‌المثل‌های آشنا توجه کنید: آنچه آن خسرو کند شیرین بود.صلاح مملکت خویش خسروان دانند.ضرب‌المثل‌هایی از این قبیل به معنای تعلیق عقل است.عقل خود بنیاد که داور نهایی است و هیچ داوری نمی‌تواند حکم آن را جز به استناد عقل ملغی کند، زمانی خود را به دست شخص می‌سپارد.در این هنگام دوغ و دوشاب ارزش یکسان پیدا می‌کند.چیزی می‌تواند همزمان «درست» و «غلط» باشد.صدق و کذب که ذاتی امور است به شخص انتقال می‌یابد و در این هنگام نمی‌توان ارزیابی و به تبع آن پیش‌بینی کرد.ایدئولوژی نیز همین بلا را بر سر جامعه می‌آورد.در اینجا نیز درست در زمانی که عقل حسابگر انتظار دارد سیاست‌ها در مسیری مبتنی بر منافع ملی جریان یابد، ایدئولوژی وارد میدان می‌شود و چیزی غیر ‌از منافع ملی را برجسته می‌کند، یا منافع ملی را واژگونه نشان می‌دهد.آن وقت باید سال‌ها منتظر بمانید تا ضربات تازیانه واقعیت زمامداران را بر سر عقل آورد و آنچه بسیار پیش از آن از سر محاسبه عقلانی انتظار وقوعش را داشتید از سر اضطرار و استیصال تحقق یابد.عامل دیگری که باعث پیش‌بینی‌ناپذیری می‌شود، هنگامی است که دامنه انتخاب‌ها بسیار گسترده شود.این مورد نیز در سیاست ایران بسیار بارز و مشهود است.ما در ایران، چه در زمان‌های دور و چه در زمان معاصر با وضعیت «حاکمان ثروتمند و مردم فقیر» روبرو بوده‌ایم. در گذشته‌های دور، پادشاهان منابع بی‌حد و حصر ثروت را در اختیار داشتند و در زمانه معاصر نیز به مدد درآمد نفت که در اختیار حاکمیت است و ثروت زیادی در اختیار گردانندگان جامعه قرار می‌دهد.در مقابل، مردم ثروت بسیار محدودی دارند.این تفاوت در ثروت باعث می‌شود که بسیاری از دستگاه‌ها بتواند فارغ از ضرورت‌های جامعه و نیازهای آن دست به انتخاب گزینه‌هایی بزنند که سنخیتی با مطالبات جامعه و مردم ندارد و بنابراین ناظران نیز در پیش‌بینی آن ناتوان شده، انگشت به دهان می‌مانند.در واقع این مشکل مشترک تمامی حاکمیت‌های رانتی است و محدود به زمان و مکان خاصی هم نمی‌شود، بدین صورت که حاکمان از وضعیت عادی خود، یعنی مواجب‌بگیری از مردم و نوعی از قدرت که با مالیات گذران امور می‌کند، خارج می‌شود و در این حالت با برخورداری از نعمت خدادادی نفت یا درآمدی مشابه، پیوند حاکمیت با جامعه یا طبقه حامی‌اش کم و کمتر می‌شود.وقتی که این اتفاق افتاد، دیگر عملکرد حاکمیت حتی اگر به انتخاب مردم هم رقم خورذه باشد، نماینده خواست‌ها و مطالبات جامعه نیست.روز به روز این فاصله زیاد می‌شود تا جایی که پس از مدتی جامعه و حاکمان هرکدام مسیری متفاوت طی می‌کنند.حاکمان دست به کارها و بلندپروازی‌هایی می‌زنند که مردم اصلا انتظار آن را ندارند و از نظر ناظران غیر‌معقول و غیر‌عادی جلوه می‌کند.چنین حکومت‌هایی غیرعقلانی و غیر‌قابل پیش‌بینی هستند و اگر به خود نیایند، باید آمادگی این را داشته باشند که گرفتار انقلاب شوند تا نظم سیاسی جدیدی بر جامعه حکم فرما شود.هرچند که تاریخ معاصر کشورمان پر است از این دست رفتارها و درس‌های بزرگی را در دل خود دارد، اما بهترین راه حل برای چنین موقعیت‌هایی بازگشت به عقلانیت و به معنای واقعی تبدیل شدن به حاکمیت مبتنی بر عقل و مهمترین شیوه به کارگیری آن یعنی قانون است‌ دولتی که در آن اولا قانون حکمفرما باشد.ثانیا این قانون برآمده از اراده و خواست مردم و برپایه ارزش‌های اخلاقی و فرهنگی که از دل باورهای اعضا جامعه جوشش کرده باشد.7339/6103            "}