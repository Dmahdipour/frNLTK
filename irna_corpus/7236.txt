{"onTitr":"","titr":" ظریفیان: جنجال علیه FATF به منافع ملی ضربه می زند","describe":" تهران-ایرنا-معاون وزیر علوم دولت اصلاحات گفت: دیدگاه صداوسیما درباره برجام همانند FATF بود که باید گفت این گونه برخوردها با امور مهمی که با منافع ملی ارتباط دارد و نیازمند تحقیق و کارشناسی است، نشان می دهد که این جنجال ها در جای مشخصی تدارک دیده می شود.", "text":"غلامرضا ظریفیان روز شنبه در گفت و گو با خبرنگار سیاسی ایرنا درباره پخش مستند سراب علیه لوایح دولت در زمینه FATF تاکید کرد: FATF یا هر موضوع تخصصی دیگری در جهان پیچیده امروز، با تجارب بشری ارتباط تنگاتنگی دارد. تجارب بشری هم گزینشی نیست، بر همین اساس می توان گفت به عنوان مثال کشور پاکستان در خیلی از زمینه ها نمی تواند الگوی ما باشد. وی خاطرنشان کرد: اگر قرار بود ما الگوی پاکستان هسته ای را مبنا قرار دهیم که جز فقیرترین کشورهای جهان است، می شد این نتیجه را گرفت که نباید به سمت برنامه هسته ای رفت به این اعتبار که پاکستان رفته است و اکنون در شرایط مطلوبی قرار ندارد. چنین برنامه و نگاه هایی در زبان فلسفه مغلطه نامیده می شود. این استاد تاریخ افزود: هر امر اجتماعی و سیاسی که در جهان امروز با آن روبرو هستیم، منافع و مضاری دارد، مانند سازمان ملل. هر پدیده ای در جهان نه خیر مطلق است و نه شر مطلق، بنابراین بر اساس نسبتی که ما با آن پدیده برقرار می کنیم و با توجه به منافع ملی، آن نسبت (که باید در آکادمی های علمی و براساس واقعیت های موجود مشخص شود) تعیین می کند که آیا موضوعی مانند  FATFدر نگاه کلان در کریدور منافع ملی ما قرار می گیرد یا نه؟ و نیزممکن است یک موضوعی در یک زمان مشخصی در این کریدور قرار گیرد و در زمان دیگری نه.ظریفیان تصریح کرد: این طرح زمانی که در صحن علنی مجلس بررسی می شود، یعنی پیش از رسیدن به این مرحله مورد بحث و تحقیق های دقیق کارشناسی قرار گرفته است، جنجال سازی علیه آن در شرایطی که فرایندهای لازم را طی کرده است، ایجاد یک فضای رسانه ای برای آسیب زدن به آن کار کارشناسی و نوعی آتش تهیه است. این فعال سیاسی اصلاح طلب تاکید کرد: در فضای جنگ رسانه ای ایجاد شده که متکی بر کار تحقیقی و علمی نیست، حتی اگر FATF از نظر کارشناسی به ضرر ایران باشد و یا به نفع کشور، به تصمیم گیری در این زمینه آسیب خواهد زد. این فضاهای غیرعلمی و نامرتبط با تجارب درست، سبب می شود که ما به درستی متوجه منافع ملی خود نباشیم و نتوانیم در چنین فضایی بفهمیم که FATF به نفع کشور است یا نه. وی افزود: رسانه ملی در موضوع برجام هم همین رویه را داشت و برجام که مورد وفاق کل نظام و افکار عمومی هم بود، با همین دیدگاه مورد نقد قرار می داد. حال اگر برجام تحت تاثیر تبلیغات سو به نتیجه نمی رسید، چه آینده ای در انتظار کشور بود؟ ما به اعتبار برجام است که توانستیم آمریکا را در جامعه جهانی به انزوا بکشانیم. اگر برجام نبود، اجماع جدی و جهانی علیه ایران در این شرایط سخت، شکل می گرفت.این فعال سیاسی تاکید کرد: موضوع FATF هم مانند برجام است، کسانی که درد کشور را دارند باید مراقب باشند که این لوایح در بسترهای علمی، تقنینی و تطبیقی و در یک فضای غیرهیجانی و به دور از فشارهای سیاسی اقلیت، مورد بررسی قرار گیرد و در نهایت آن جا روشن شود که این موضوع تا چه اندازه در راستای منافع ملی است. وی ادامه داد: در این صورت است که جامعه می تواند اطمینان پیدا کند که اگر چیزی تصویب یا رد شد، در یک بستر علمی کار به سرانجام رسیده است. در این فضا سازی ها جامعه با یک تردید عظیم روبرو خواهد شد که آیا فشارهای جریانات اقلیت مانع تصویب FATF شده، یا واقعا این موضوع در راستای منافع ملی ما نبوده است. به گزارش ایرنا، صدا و سیما شب های گذشته گزارش هایی درمورد لوایح چهارگانه مبارزه با پولشویی، تروریسم، سازمان FATF و لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم(CFT) پخش کرد، یکی از این گزارش با عنوان «سراب»، روایتی از داستان FATF در پاکستان بود. روایتی که بر مبنای آن پاکستان پس ازهمکاری با FATF و پیوستن به کنوانسیون های مورد نظر، به دلیل آزادی رهبر یکی از گروهک های تروریسیتی از زندان، بار دیگر به فهرست خاکستری FATF بازگشته است. این روایت صداوسیما با واکنش کارشناسان رسانه و صاحبنظران سیاسی همراه شد. این کارشناسان پخش چنین گزارش هایی را بی ارتباط با در دستور کار قرار گرفتن و بررسی CFT در مجلس ندانستند و آن را فضاسازی رسانه ای ارزیابی کردند. ‌سیام**9402**1535            "}