{"onTitr":"","titr":" 154 میلیارد تومان تسهیلات به روستاییان خراسان جنوبی پرداخت شد","describe":" بیرجند - ایرنا - مدیرکل دفتر امور روستایی و شوراهای استانداری خراسان جنوبی گفت: از ابتدای امسال تاکنون 154 میلیارد تومان تسهیلات اشتغالزایی به روستاییان استان پرداخت شده است.", "text":"عالیه خواجوی روز یکشنبه در گفت و گو با خبرنگار ایرنا افزود: از این مبلغ 103 میلیارد تومان از محل تسهیلات اشتغال پایدار روستایی و عشایری با پیش بینی ایجاد سه هزار فرصت شغلی پرداخت شده است. وی بیان کرد: همچنین از محل تفاهم نامه منعقد شده بین معاونت توسعه روستایی و مناطق محروم ریاست جمهوری با بانک های عامل از جمله بانک سینا، بانک پارسیان، صندوق کارآفرینی امید، بانک کشاورزی و پست بانک 51 میلیارد تومان تسهیلات اشتغالزایی به روستاییان پرداخت شد.مدیرکل دفتر امور روستایی و شوراهای استانداری خراسان جنوبی گفت: از این محل 87 میلیارد تومان تسهیلات به استان اختصاص یافته که بقیه تسهیلات در حال پرداخت است.وی افزود: خراسان جنوبی رتبه هفتم پرداخت وام اشتغال روستایی را در کشور دارد و با پرداخت این تسهیلات گام مهمی در راستای حل مشکل بیکاری روستاییان برداشته شده است. خواجوی از برگزاری پنجمین همایش روز ملی روستا و عشایر در هفت محور اصلی هفدهم مهرماه در تهران خبر داد و گفت: این همایش در راستای عمل به منویات رهبر معظم انقلاب اسلامی و به منظور توجه به تولیدات و محصولات روستاییان و عشایر و معرفی توانمندی‌های کارآفرینان روستایی و بررسی مشکلات این بخش از جامعه روستایی با مشارکت مسئولان کشوری و استانی برگزار می شود که از خراسان جنوبی نیز سه کارآفرین برتر عرصه روستایی حضور خواهند داشت.وی اضافه کرد: 6 ماه گذشته از محل اعتبارات ارزش افزوده و بند «و» تبصره 6 قانون بودجه 49 میلیارد تومان اعتبار به حساب دهیاری های خراسان جنوبی واریز شد و از یکهزار و 780 روستای استان 901 روستا دارای دهیاری و 879 روستا فاقد دهیاری هستند.مدیرکل دفتر امور روستایی و شوراهای استانداری خراسان جنوبی گفت: از ابتدای امسال تاکنون 305 پروژه دهیاری با اعتبار بالغ بر 18 میلیارد و 500 میلیون تومان در روستاهای استان اجرا و بهره برداری شده است.وی زیرسازی و آسفالت معابر، جدول گذاری و بازگشایی معابر، ساماندهی مزار شهدا، فضای سبز و بوستان های روستایی، سالن های چند منظوره، احداث سرویس بهداشتی، نصب سطل زباله، المان های روستایی و احداث ساختمان دهیاری را از جمله طرح های اجرا شده در روستاها ذکر کرد.خواجوی تصریح کرد: دفتر امور روستایی استان علاوه بر اجرای پروژه های عمرانی توجه خاصی به مسائل اجتماعی، فرهنگی و اشتغال روستاییان دارد و هر سال برنامه های مختلفی برای این منظور در روستاها برگزار می شود.7556*3028            "}