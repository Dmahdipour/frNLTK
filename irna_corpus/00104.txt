{"onTitr":"","titr":" خراسان جنوبی دارای 6 پدر علم است","describe":" بیرجند - ایرنا - سرپرست بنیاد نخبگان خراسان جنوبی با اشاره به ظرفیت های علمی و آموزشی این استان گفت: خراسان جنوبی 6 پدر علم ثابت شده دارد.", "text":"به گزارش ایرنا سعیدرضا احمدی زاده شامگاه جمعه در نشست روسای دانشگاه های استان خراسان جنوبی با وزیر علوم، تحقیقات و فناوری افزود: این منطقه نخبه خیز و علم دوست است که انتظار می رود توجه به نخبگان افزایش یابد. 'پروفسور محمدحسن گنجی پدر علم جغرافیا و دانشمند برتر هواشناسی، دکتر غلامحسین شکوهی پدر علم تعلیم و تربیت ایران، دکتر کاظم معتمدنژاد پدر علوم ارتباطات نوین ایران و دکتر مهدی بلالی مود پدر علم سم شناسی ایران از جمله نخبگان علمی خراسان جنوبی هستند.' وی هدایت و حمایت از استعدادهای درخشان را از رسالت های بنیاد ملی نخبگان عنوان کرد و گفت: 213 مستعد در بنیاد ملی نخبگان ساماندهی شده اند که از این تعداد 106 نفر دانشجو و 77 نفر دانش آموخته هستند و از این لحاظ بالاترین سرانه نخبگانی را در منطقه داریم. سرپرست بنیاد نخبگان خراسان جنوبی با اشاره به نرخ بیکاری 15.5 درصد بین نخبگان این بنیاد تصریح کرد: 55 درصد نخبگان دانشجو نیز در زمینه ادامه تحصیلات دانشگاه های سایر استان ها را انتخاب کرده اند. وی با بیان اینکه در نظرسنجی انجام شده 118 نفر قصد خروج از کشور را دارند گفت: البته این خروج به بهانه فرصت مطالعاتی خواهد بود که امید می رود به کشور بازگردند. احمدی زاده از مهاجرت 16 نخبه استان خبر داد و افزود: نرخ مهاجرت در خراسان جنوبی 7.5 درصد است. وی با اشاره به موقعیت استان خراسان جنوبی و شهرت آن به دیار علم و ایمان گفت: از آنجا که تجربه نشان داده همه دانشگاه های معتبر روی نخبه پروری هزینه می کنند درخواست می شود دانشگاه بیرجند نیز برای همین موضوع ماموریت گرا شود. رئیس پارک علم و فناوری خراسان جنوبی هم در این نشست گفت: سال گذشته بودجه این پارک 70 درصد افزایش یافت اما امسال هنوز هیچ اعتباری از ابلاغیه های وزارت علوم دریافت نکرده ایم. محمدعلی ناصری اظهار داشت: سال 96 توانستیم با 70 درصد افزایش، 100 میلیون تومان اعتبار جذب کنیم و کمک های خیران نیز وجود داشت اما امسال علیرغم پیگیری هایی که از منابع استانی انجام می شود هنوز هیچ اعتباری دریافت نکردیم و انتظار می رود وزارت علوم در بحث اعتبارات از ابلاغیه های معاونت پژوهشی یا مالی به پارک علم و فناوری استان توجه کند. وی با بیان اینکه هنر پارک علم و فناوری تولید نیروی انسانی است افزود: 175 شرکت در پارک علم و فناوری خراسان جنوبی وجود دارد که 42 شرکت دانش بنیان هستند. رئیس پارک علم و فناوری خراسان جنوبی به وجود 12 شرکت دانش بنیان در مرکز رشد قاین اشاره کرد و گفت: این آمار از کل شرکت های خراسان شمالی هم بیشتر است. وی تصریح کرد: این پارک با توجه به مزیت و توانایی نیروی انسانی می تواند آمارهای موجود را حداقل به سه برابر افزایش دهد. ناصری با اشاره به وجود مشکلات زیرساختی در مراکز رشد گفت: هیچ مسئولی نمی پذیرد که تامین زیرساخت های مراکز رشد فناور با چه دستگاهی است و معمولا گفته شده به سمت استانداری ها و فرمانداری ها بروید. وی از هزینه کرد 700 میلیون تومانی در مرکز رشد واحد فناور شهرستان فردوس خبر داد و افزود: انتظار می رود تامین زیرساخت های مراکز رشد به خصوص در مناطق محروم مورد توجه واقع شود و پیشنهاد ما این است تفاهم نامه ای بین وزارت علوم و وزارت کشور برای حمایت از استقرار شرکت های دانش بنیان از سوی استانداری ها منعقد شود. وزیر علوم، تحقیقات و فناوری که عصر امروز (جمعه) با استقبال استاندار خراسان جنوبی و نمایندگان مردم استان در مجلس شورای اسلامی وارد بیرجند شد، مرکز تحقیقات سیستم های هوشمند توان و انرژی، آزمایشگاه برق و کامپیوتر علی اکبر فلاحی، مرکز مشاوره و درمان و سرای دانشجویان متاهل دانشگاه بیرجند را افتتاح کرد. شرکت در اجلاسیه شهدای دانشجو و اساتید خراسان جنوبی، بازدید از دانشگاه ها و مراکز آموزش عالی استان، دیدار با اعضای هیات علمی و دانشجویان، حضور در شورای اداری استان و دیدار با نماینده ولی فقیه در خراسان جنوبی از دیگر برنامه های سفر 2 روزه وزیر علوم و هیات همراه به این استان است. 9893*3028            "}