{"onTitr":"","titr":" حکم اولیه دیوان پیروزی مردم ایران","describe":" تهران-ایرنا- سرانجام دیوان بین‌المللی دادگستری براساس شکایت ایران، قرار موقتی صادر نمود و طبق مقررات و رویه دیوان، از دو طرف خواست از هر اقدامی که در رابطه با موضوع این شکایت صورت داده‌اند موقتاً خودداری نمایند تا دیوان به موضوع شکایت، رسیدگی محتوایی نموده و نظر نهایی خود را اعلام دارد.", "text":"روزنامه ایران در یادداشتی به قلم سیدعلی خرم استاد حقوق بین‌الملل، آورده است:  این بدین معناست که هر اقدامی که امریکا با خروج از برجام انجام داده، غیرمعتبر بوده و باید به حالت تعلیق درآورد. این تعلیق ازنظر حقوقی شامل خروج از برجام و تحریم‌های پس از آن هم می‌شود. به‌عبارت دیگر جهت‌گیری رأی محتوایی دیوان به‌سمت غیرقانونی بودن خروج امریکا از برجام تعلق گرفته که اگر این رأی صادر شود، اقدامات بعدی امریکا یعنی تحریم‌های وارده نیز غیرقانونی بوده و پرداخت کلیه خسارات وارده از جمله خسارات مالی، اقتصادی، اجتماعی و سیاسی برعهده امریکا خواهد بود. در این رابطه کسانی یا کشورهایی که با این اقدام تنبیهی امریکا همصدایی و همکاری کرده‌اند نیز از نظر حقوقی، به‌عنوان «معاونین جرم» شناسایی شده و در پرداخت خسارت و دیه به مردم و دولت ایران سهیم خواهند بود.در گام اول همین‌که دیوان به این نتیجه رسیده که اولاً دیوان صلاحیت رسیدگی به این شکایت را دارد، یک پیروزی برای ایران محسوب می‌شود و ثانیاً تشخیص داده که تبعات تصمیم امریکا غیرقانونی بوده و بایستی متوقف شود، این‌هم پیروزی دوم ایران است. این بدین معناست که دیوان وارد مسیری شده که انتهای آن نمی‌تواند از نظر ابتدایی‌اش دور باشد و برداشت قضات دیوان، غیرقانونی بودن خروج امریکا از توافق هسته‌ای به‌عنوان یک موافقتنامه بین‌المللی است. نقش دکتر محبی، دکتر جمشید ممتاز و وکلای بریتانیایی و فرانسوی شکایت ایران در دیوان بین‌المللی دادگستری، بسیار برجسته و قابل قدردانی بوده و یقیناً بدون جهت‌گیری درست و استدلال‌های حقوقی، مستحکم و محکمه پسند آنان نمی‌توانستیم به این مهم دست یابیم.در مرحله قرار تأمین و موقتی، دیوان به کالاهای غذایی، کشاورزی، دارویی و اقلامی که برای حفظ و تأمین سلامت و جان مردم ایران مؤثرند، استناد نموده و خواستار توقف دست‌اندازی امریکا به جریان آزاد این قبیل کالاها به سوی ایران گردیده است. باید توجه داشت در متن تحریم‌های امریکا هم ظاهراً عبور و مرور این قبیل کالاها، استثناء شده ولیکن در عمل، اقدامات تحریمی امریکا، دامن کالاهای اساسی را هم می‌گیرد.مسئولین ایرانی بایستی به‌دقت این مسیر‌ها را بازرسی نموده و هرگونه کارشکنی امریکا را به جهانیان و به دیوان بین‌المللی دادگستری منعکس نمایند؛ زیرا چنین اقداماتی از نظر حقوقی در زمره جنایت علیه یک ملت محسوب می‌گردد و قابل تعقیب جنایی می‌باشد. همان اقداماتی که عربستان و امارات در حق مردم مظلوم یمن روا می‌دارند یا نمونه‌های دیگری که در جهان نظیر رفتار با مسلمانان روهینگیا وجود دارد. چنانچه وکلای مبرز ایران از همین قرار تأمین استفاده نمایند شاید قادر باشند با استدلال حقوقی، دیوان را نسبت به توقف تحریم‌ها نسبت به سایر اقلام هم قانع سازند.اگرچه روحیات ترامپ نشان داده که او به هیچ رأی و نظری احترام نمی‌گذارد و احتمالاً این قرار تأمین را هم مورد بی‌اعتنایی قرار خواهد داد ولیکن بخوبی می‌داند که اقدامش در تحریم ایران از این پس نه تنها در جهان بلکه در شورای امنیت و در دیوان بین‌المللی دادگستری هم مورد حمایت نیست و شاید برای رهایی از این دام بایستی به‌سوی ایران متوجه گردد. *منبع: روزنامه ایران،1397،7،12**گروه اطلاع رسانی**1893**1732            "}