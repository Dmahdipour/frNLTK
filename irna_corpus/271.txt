{"onTitr":"","titr":" آخرین جلسه بررسی شکایت 2 میلیارد دلاری ایران از آمریکا آغاز شد","describe":" تهران- ایرنا - از لحظاتی پیش چهارمین و آخرین جلسه دادگاه دیوان دادگستری بین المللی به منظور رسیدگی به شکایت ایران از تصرف 2 میلیارد دلار دارایی بانک مرکزی در آمریکا، آغاز شد.", "text":"در جلسه امروز که طبق برنامه اعلام شده از سوی دیوان لاهه تا ساعت 19:30 به وقت تهران ادامه می یابد، وکلای ایران آخرین مطالب خود را به سمع و نظر رئیس دادگاه، قضات و حضار می رسانند.براساس برنامه ای که در تارنمای مرکز امور حقوقی بین المللی ریاست جمهوری منتشر شده، دیوان بین‌المللی دادگستری، رکن قضایی سازمان ملل متحد، طی اعلامیه مطبوعاتی مورخ اول تیرماه 97؛ اعلام کرد که جلسه استماع علنی در پرونده اموال ایران در آمریکا از تاریخ دوشنبه هشتم تا جمعه دوازدهم اکتبر 2018 (16 الی 20 مهرماه 1397) برگزار خواهد شد.جمهوری اسلامی ایران 26 خرداد 1395 در باره اختلاف مربوط به تخلفات دولت آمریکا نسبت به پیمان مودت روابط اقتصادی و حقوق کنسولی میان ایران و آمریکا دادخواستی را در دفتر دیوان بین‌المللی دادگستری ثبت کرد.در بخشی از این دادخواست آمده است : ایالات متحده با این موضع که ایران حامی تروریسم است (موضعی که ایران آن را قویاً رد می‌کند) شماری اقدامات اجرایی و قانون‌گذاری اتخاد کرده که اثر عملی آن‌ها تاثیر بر منافع و دارایی‌های ایران و موسسات ایرانی از جمله بانک مرکزی ایران و برخلاف پیمان مودت و از طریق اجرای رسیدگی‌ هایی قضایی علیه ایران است.در جلسات گذشته وکلای آمریکا اتهامات واهی دولت آمریکا مبنی بر حمایت ایران از تروریسم را تکرار کردند و طرف ایرانی نیز اعلام کرد که آمریکا برای فرار از پاسخگویی به اتهاماتش، ایران را به حمایت از تروریسم متهم می کند.آراء دیوان دادگستری بین المللی قطعی، لازم الاجرا و غیر قابل فرجام خواهی است. دیوان لاهه چهارشنبه گذشته (11 مهر) نیز پس از چهار روز جلسات استماع شفاهی و چندین هفته بررسی پرونده، رای به تعلیق برخی تحریم های ضد ایرانی آمریکا دادند. صدور حکم نهایی ممکن است چندین سال به طول بیانجامد.پس از اعلام این رای مقدماتی، آمریکا اعلام کرد که از پیمان مودت خارج خواهد شد.اروپام**3092**1485            "}