{"onTitr":"","titr":" واقعه کربلا با فن آوری واقعیت مجازی در خوی نمایش داده شد","describe":" ارومیه- ایرنا- رییس کانون های فرهنگی هنری مساجد خوی گفت: نمایش جانفشانی های حضرت ابوالفضل (ع) در روز عاشورا در قالب فن آوری واقعیت مجازی /Virtual Reality/ از هشتم ماه محرم در مسجد مطلب خان شهرستان خوی شروع به کار و تاکنون بیش از پنج هزار نفر شهروند خویی آن را تماشا کرده اند.", "text":"یوسف ضیافتی روز سه شنبه در گفت و گو با ایرنا افزود: در این برنامه 10 دقیقه ای رشادت های حضرت ابوالفضل العباس (ع) در روز عاشورا به صورت 360 درجه ای به تصویر کشیده شده است.وی اضافه کرد: این نرم افزار با همکاری تیم مجموعه رسانه ای VR Karbala و یک شیعه اهل کشور دانمارک طراحی شده است. وی با اشاره به اینکه متخصصان امر پویانمایی از 14 کشور جهان در این طرح همکاری کرده اند، بیان کرد: زمان صرف شده برای طراحی این صحنه هشت ماه و با مشارکت یک تیم بیش از 25 نفری است.ضیافتی با بیان اینکه شهرستان خوی بعد از تهران دومین شهر پخش کننده این نرم افزار است، افزود: تیم 4 نفره در شهرستان این طرح را اداره می کنند که در کنار آن، غرفه مشاوره خانواده و فروش محصولات فرهنگی نیز برای علاقه مندان خدمت رسانی می کند.به گزارش ایرنا، کانون های فرهنگی مساجد خوی با همکاری شهرداری و شورای شهر این شهرستان این عینک سه بعدی را تهیه کرده است.7132/7129/2093            "}