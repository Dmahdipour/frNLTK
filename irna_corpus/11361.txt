{"onTitr":"","titr":" عقاب طلایی بهترین کنترل کننده جوندگان و خزندگان است","describe":" زنجان - ایرنا - رئیس اداره نظارت بر امور حیات وحش اداره کل حفاظت محیط زیست استان زنجان، گفت: عقاب طلایی بهترین کنترل کننده جوندگان و خزندگان محسوب می شود و انقراض این پرنده شکاری ضربه به طبیعت و حیات وحش است.", "text":"علی قره چه لو روز سه شنبه در گفت و گو با خبرنگار ایرنا افزود: متاسفانه برخی افراد با استفاده از ابزارهای مختلف مانند سلاح شکاری و در برخی موارد نیز با سنگ اندازی، این پرنده را هدف قرار می دهند و با این کار به طبیعت صدمه می زنند.وی اظهار داشت: برخی افراد، آشیانه این پرنده شکاری را شناسایی کرده و جوجه های آنها را به همراه خود می برند و چون مراقبت و نگهداری از آنها را سخت و هزینه بر می بینند در نتیجه جوجه ها را تحویل محیط زیست می دهند.  قره چه لو با تاکید بر اینکه افراد یقین بدانند که جوجه عقاب های بزرگ شده در قفس، دیگر شرایط بازگشت به طبیعت را ندارند، افزود: شکار این پرندگان 40 میلیون ریال جریمه دارد و افراد خاطی باید این مبلغ را بابت ضرر و زیان به حساب محیط زیست واریز کنند و جرایم آن از جنبه عمومی نیز به رای و نظر قاضی پرونده بستگی دارد.    قره چه لو با بیان اینکه آزادی و پرواز بر فراز آسمان، حق طبیعی پرندگان است، یادآور شد: هفته گذشته یک بهله عقاب طلایی تحویل شده به محیط زیست، توسط محیط بانان و کارشناسان این اداره کل در منطقه خرمنه سر طارم، رهاسازی شد.وی ادامه داد: جالب این بود که با به پرواز درآمدن این پرنده شکاری نر، یک بهله عقاب طلایی نیز به استقبال آمده و هم پرواز  با یکدیگر از مقابل دیدگان ما دور شدند تا زندگی دوباره در دامان طبیعت را از سر گیرد.وی تصریح کرد: فضای منزل و قفس برای نگهداری حیوانات و پرندگان وحشی، خوب و مناسب نیست و احتمال تلف شدن حیوان بسیار بالا است.به گزارش ایرنا، عقاب طلایی که یکی از بهترین پرندگان از لحاظ شکار در نیمکره شمالی شناخته شده در تمام مناطق استان زنجان یافت می شود و به طور معمول نیز آشیانه خود را در ارتفاعاتی که دارای صخره های بلند و دور از دسترس هستند می سازد.رنگ این پرنده شکاری، قهوه ای تیره و دارای پرهایی به رنگ قهوه ای روشن یا طلایی در سر و گردن است و معمولا در ارتفاع سه هزار و 600 متری زندگی می کند و به دلیل داشتن بال های بزرگ، نیاز زیادی به بال زدن در آسمان ندارد و در واقع روی لایه های هوا سُر می خورد.سرعت معمولی این پرنده 50 کیلومتر در ساعت است اما هنگام شیرجه توان افزایش سرعت خود تا 160 کیلومتر بر ساعت را دارد و با استفاده از چابکی و سرعت و داشتن پنجه های قوی می تواند طعمه های خود از جمله خرگوش، موش کوهی، سنجاب زمینی و پستانداران بزرگ مانند روباه، گربه، بز کوهی و بچه آهوها را شکار کند.6084/6085            "}