{"onTitr":"","titr":" حامیان انقلاب ارمنستان مقابل پارلمان تظاهرات کردند","describe":" تهران- ایرنا- هزاران نفر از مردم ارمنستان شب گذشته مقابل ساختمان پارلمان در ایروان تجمع کرده و خواستار برگزاری انتخابات زودهنگام پارلمانی شدند. نیکول پاشینیان نخست وزیر ارمنستان نیز در این تظاهرات حضور داشت.", "text":"به گزارش روز چهارشنبه ایرنا از خبرگزاری رویترز، اعتراض های بهار امسال در ارمنستان منجر به کناره گیری سرژ سرکیسیان نخست وزیر این کشور و به قدرت رسیدن نیکول پاشینیان در این سمت شد. پاشینیان در آغاز فعالیتش در سمت نخست وزیری وعده هایی از جمله مقابله جدی با فساد مالی مقامات و همچنین برگزاری انتخابات زودهنگام پارلمانی را مطرح کرد. چند ماه پیش پارلمان ارمنستان برگزاری انتخابات زودهنگام پارلمانی را تایید کرد اما گزارش شده که تصمیم ناگهانی برای اعمال تغییرات در قوانین پارلمان ممکن است برگزاری انتخابات زودهنگام پارلمانی را به تاخیر بیندازد که این مسئله آغازگر این اعتراض ها شده است. حزب جمهوری خواه نیز از اعمال این تغییرات حمایت کرده است.در همین حال، نیکول پاشینیان طی این تظاهرات گفت که وی با قانونگذاران در مورد این شرایط مذاکره خواهد کرد.وی خاطر نشان کرد که خواهان برگزاری انتخابات زودهنگام پارلمانی در نیمه اول ماه دسامبر است و اینکه ترکیب فعلی پارلمان،بازتاب حقیقت سیاسی این روزهای ارمنستان نیست.نخست وزیر ارمنستان تصریح کرد: برگزاری انتخابات پارلمانی یکی از شروط انقلاب ما بود و در برنامه دولت قرار داشت که توسط پارلمان تایید شد.به گزارش ایرنا، در حالی چند ماه از فعالیت پاشینیان در سمت نخست وزیری ارمنستان گذشته که مردم این کشور همچنان به بهبود وضعیت اقتصادی در این کشور امیدوارند. نخست وزیر ارمنستان تلاش کرده با سیاستهای جدید و در کنار آن مقابله با فساد مالی فراگیر در رده های بالای دولتی، اقتصاد این کشور را احیا کند. در حالی که پاشینیان از حمایتهای مردم برای اجرای سیاستهای مدنظرش برخوردار بوده، باید منتظر ماند و دید که آیا سیاستهای وی منجر به انقلاب اقتصادی که وی بر آن تاکید کرده، خواهد شد.اروپام**9234**1485            "}