{"onTitr":"","titr":" شهردار مشهد: تخصیص ارز دولتی به پروژه های مترو ضروری است","describe":" مشهد- ایرنا- شهردار مشهد گفت: با توجه به نوسانات اقتصادی، هزینه ساخت خطوط مترویی بسیار افزایش یافته لذا اگر ارز دولتی به تجهیزات قطارشهری تخصیص نیابد با مشکل مواجه می شویم.", "text":"قاسم تقی زاده قاسمی روز پنجشنبه در یازدهمین نشست تخصصی معاونان و مدیران حمل و نقل و ترافیک کلانشهرها و مراکز استانهای کشور در مشهد افزود: 70 درصد هزینه احداث خطوط مترو مربوط به تجهیزات است که رقم بالایی را به خود اختصاص می دهد. پیش بینی کرده بودیم تا پایان امسال خط دوم قطارشهری مشهد به پایان می رسد اما هم اینک با اعتبار موجود برای این پروژه تنها بخش اندکی از تجهیزات مانده در گمرک را می توان ترخیص کرد. وی رویکرد دولتها به نسبت به حمل و نقل عمومی مثبت ذکر و بیان کرد: دولتهای یازدهم و دوازدهم نیز نگاه مثبتی به حوزه حمل و نقل داشته اند چنانکه پارسال کمکهای خوبی به بخش حمل و نقل عمومی مشهد صورت گرفت. پارسال در جریان انتشار اوراق مشارکت  شهرداری مشهد تنها شهرداری در کشور بود توانست با همراهی دولت اوراق مشارکت منتشر کند. شهردار مشهد ادامه داد: باید به موضوع حمل و نقل عمومی بیش از تعریض خیابانها اهمیت داد. سیاستی که ظرف 40 سال گذشته در خصوص عمومی کردن حمل و نقل عمومی دنبال شده موفق نبوده است. موضوع حمل‌ و نقل عمومی بیش از نیم قرن است که در ایران جدی شده ولی با تجربه ‌ای که از همین مدت در این حوزه داریم در همه جلسات همچنان حرفهای 40 سال پیش را می‌ گوییم. وی گفت: اصلاح پیاده روها بهتر از تعریض معابر و خیابانها است. باید به سمت ایجاد مانع برای ورود خودروها در سطح شهر رفت. همه چیز با آموزش حل نمی شود زیرا گاهی اوقات قانون و مانع لازم است. تقی زاده خامسی افزود: در موضوع توسعه دوچرخه سواری تاکنون در کلانشهرها از جمله مشهد موفق نبوده ایم. دوچرخه همه جا هست ولی از آن استقبال از آن نمی شود. وسائل و تجهیزات لازم وجود دارد ولی مردم رغبتی به استفاده از این نوع حمل و نقل ندارند.معاون حمل و نقل و ترافیک شهرداری مشهد نیز در این نشست گفت: هدف از برنامه ریزی حمل و نقل عمومی ایجاد رفاه عام اجتماعی است که کاهش زمان سفر، آلودگی هوا، تصادفات و کاهش مصرف انرژی از اهداف اصلی آن هستند. وحید برکچی افزود: به دلیل افزایش شمار خودروهای شخصی ساختن خیابانها و پلها مشکلی از ترافیک و حمل و نقل حل نمی کند لذا ترغیب مردم به استفاده از ناوگان حمل و نقل عمومی ضروری است بنابراین هدفگذاری مدیریت شهری و شورای پنجم شهر مشهد توسعه حمل و نقل عمومی می باشد. وی ادامه داد: در این راستا طی یک سال اخیر عملیات اجرایی خط سوم اتوبوس بی.آر.تی آغاز شد. در حمل و نقل ریلی نیز با انتشار اوراق مشارکت پارسال خط دوم قطارشهری در میدان شریعتی مشهد به خط یکم متصل شد. ادامه این مسیر نیز در دست اجراست و تا پایان سال جاری ساخت قسمت عمده آن به پایان می رسد. 9 کیلومتر از خط سوم خط دوم قطار شهری حفاری شده است. معاون شهردار مشهد گفت: توسعه پایانه های حمل و نقل و پارک سوارها نیز از اولویتهای حمل و نقلی این کلانشهر است که امیدواریم با کمک دولت گامهای خوبی در این خصوص برداشته شود.وی افزود: با وجود اقدامات مختلف در حوزه حمل و نقل عمومی توسعه این نوع حمل و نقل موفق نخواهد بود مگر اینکه در زمینه فرهنگسازی قدمهای اساسی برداشته شود. در بخش ارتقا فرهنگ برنامه ریزی مناسبی وجود ندارد و اعتبارات ویژه ای هم تزریق نمی شود اما به هر حال باید با ارتقا فرهنگ ترافیک اقدامات اساسی در جهت حل مشکلات حمل و نقلی در سطح کشور برداشته شود. روزانه شش میلیون سفر در کلانشهر 3.5 میلیون نفری مشهد انجام می شود که حدود 45 درصد آن توسط ناوگان حمل و نقل خصوصی صورت می گیرد. طول معابر اصلی مشهد حدود 720 کیلومتر است.7505/1858            "}