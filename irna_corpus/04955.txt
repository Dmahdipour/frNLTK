{"onTitr":" ‏ادعای منابع غیر رسمی:    ","titr":" ‎خاشقجی توسط آل سعود به قتل رسیده و مثله شده است","describe":" آنکارا- ایرنا- برخی منابع غیررسمی خبری از پیدا شدن جنازه مثله شده جمال خاشقجی روزنامه نگار مشهور و ناپدید شده عربستانی در یک منزل مسکونی در شهر استانبول ترکیه خبر دادند.", "text":"به گزارش روز دوشنبه ایرنا، این منابع خبری با انتشار توئیت هایی مدعی شدند که این روزنامه نگار منتقد آل سعود توسط ماموران سرویس امنیتی سعودی پس از شکنجه در کنسولگری عربستان به قتل رسیده است.بر اساس شایعه منتشر شده، خاشقجی توسط 15 ماموری که در روز و ساعت حضور او در کنسولگری از عربستان به استانبول آمده بودند، به قتل رسیده است و قاتلان نیز به کشور خود بازگشته اند.هنوز این ادعای مطرح شده از سوی هیچ مرجعی تایید نشده ولی توران قشلاقچی رییس انجمن رسانه های ترک ـ عرب دیروز اعلام کرد که با قطعیت می توان گفت که جمال خاشقجی روزنامه نگار عربستانی به قتل رسیده است.وبسایت روزنامه استار ترکیه به نقل از وی نوشت که 'اطلاعات قطعی مبنی بر قتل خاشقجی به دست آمده است و مقامات مسئول به ما گفته اند که برای برگزاری مراسم تشییع آماده شوید.'وی بیان کرد که این روزنامه نگار به روش جنایتکاران داعشی به قتل رسیده است.قشلاقچی اضافه کرد: بعد از قطعیت کشته شدن ‎خاشقجی، نماز میت او را در مقابل کنسولگری ‎عربستان در ‎استانبول اقامه می کنیم. وی اظهار کرد: منتظر واکنش مقامات آمریکایی در خصوص سرنوشت خاشقجی هستیم.رییس انجمن رسانه های ترک ـ عرب اضافه کرد که او به طرز وحشیانه ای به قتل رسیده است.روزنامه استار ترکیه در وبسایت خود امروز دوشنبه نوشت: پلیس و سازمان اطلاعات و امنیت ترکیه(میت) در حال بررسی نقش 15 مقام سعودی در سرنوشت جمال خاشقجی هستند که در همان روز ناپدید شدن او وارد استانبول و کنسولگری شده و همان روز چند ساعت بعد به کشور خود بازگشته اند.به رغم این ادعا، محمد الخطیبی سرکنسول عربستان سعودی در استانبول در مصاحبه با رویترز مطالب مطرح شده درباره ناپدید شدن این روزنامه نگار منتقد آل سعود را رد کرد. رسانه های ترکیه از اعزام یک گروه پلیسی به کنسولگری عربستان سعودی در استانبول خبر داده و نوشتند که آنها روز گذشته در مدت دو ساعت در کنسولگری به بررسی موضوع پرداختند.دادستانی استانبول امروز دوشنبه اعلام کرد که موضوع همچنان در حال بررسی است و پلیس تمامی ادعاها و احتمالات درباره او را بررسی می کند.جمال خاشقجی روزنامه نگار مشهور عربستانی که از اعضای انجمن رسانه های ترک ـ عرب بوده است، از 6 روز پیش و از زمان مراجعه به ساختمان سرکنسولگری عربستان سعودی در شهر استانبول ناپدید شده است.به رغم این که مقامات و پلیس ترکیه مدعی بودند که او در ساختمان کنسولگری حضور دارد، ولی رسانه های غربی از جمله رویترز اعلام کردند که وی به قتل رسیده است.هنوز زمان و مکان دقیق قتل و نیز محل کشف جسد او مشخص نشده است.شواهد میدانی و اظهارات محمد الخطیبی سرکنسول عربستان سعودی در استانبول نشان می دهد که اسناد و شواهد حضور خاشقجی در کنسولگری عربستان از جمله تصاویر دوربین های مدار بسته این مکان دیپلماتیک توسط مقامات امنیتی آل سعود معدوم شده است.سرکنسول عربستان سعودی در استانبول در پی ناپدید شدن خاشقجی درهای سرکنسولگری را به روی خبرنگاران رویترز باز و اعلام کرد که به علت فعال نبودن دوربین های مدار بسته، تصاویر ورود و خروج خاشقجی در ساختمان کنسولگری ثبت نشده است و هیچ فیلمی موجود نیست.خاشقجی 59 ساله، بعد از انتخاب بن سلمان به عنوان ولیعهد عربستان، این کشور را ترک کرده و به آمریکا رفته بود و در روزهای اخیر قصد ازدواج با یک زن تبعه ترکیه را داشت و برای طی کردن مراحل ثبت ازدواج خود مجبور به مراجعه به کنسولگری عربستان در استانبول شد.وی در مقالاتی که در روزنامه واشنگتن پست نوشته بود، از جنگ عربستان در یمن، بحران اقتصادی عربستان با کانادا و دستگیری مدافعان حقوق زنان انتقاد کرده بود.مقامات ترکیه تاکنون واکنش نرم و محتاطانه ای در برابر ناپدید شدن خاشقجی از خود نشان داده اند ولی با مشخص شدن ابعاد مخفی این رویداد، پیش بینی می شود که واکنش مقامات ترکیه تندتر شود.رجب طیب اردوغان رئیس جمهوری ترکیه در واکنش به ناپدید شدن این روزنامه نگار در استانبول گفت: منتظر اعلام نتیجه تحقیقات درباره وضعیت جمال خاشقجی روزنامه نگار ناپدید شده عربستانی در استانبول هستیم.وی افزود: دادستانی ترکیه به طور ویژه موضوع را بررسی می کند و منتظر کیفیت ماجرا و نتیجه تحقیقات آنها در قالب یک بیانیه هستیم.اردوغان خاشقجی را &#39;دوست روزنامه نگار قدیمی&#39; خود خواند و گفت: مساله پیش آمده برای او در کشور ترکیه بسیار ناراحت کننده است.رییس جمهوری ترکیه با بیان این که امیدوارم با آن چیزی که انتظارش را نداریم، رو به رو شویم، تاکید کرد: من شخصا این مساله را دنبال می کنم و نتیجه را به تمام دنیا اعلام خواهم کرد.پیش بینی می شود که روابط ترکیه و عربستان سعودی که در پی حمایت مقامات ریاض از دولت السیسی در مصر و نیز تحریم قطر سرد شده، با ناپدید شدن این روزنامه نگار، وارد فضای پر تنش و چالش برانگیز جدیدی شود.خاورم/1905**1211            "}