{"onTitr":" استاندار هرمزگان:    ","titr":" بنگاه های اقتصادی از ظرفیت شرکتهای دانش بنیان استفاده کنند","describe":" بندرعباس- ایرنا- استاندار هرمزگان بر لزوم حمایت و استفاده بنگاه های اقتصادی فعال در استان از واحدهای تحقیق و توسعه و ظرفیت شرکت های دانش بنیان تاکید کرد.", "text":"به گزارش ایرنا، فریدون همتی عصر سه شنبه در مراسم گشایش نخستین نمایشگاه انرژی و مدیریت سبز هرمزگان اظهار داشت: بنگاه های اقتصادی با استفاده از ظرفیت شرکت های دانش بنیان ، بهره وری کار خود را به ویژه در زمینه مصرف انرژی ارتقاء خواهند داد. وی برگزاری نمایشگاه انرژی و مدیریت سبز در هرمزگان را کاری بسیار ارزنده و مهم در بخش انرژی با نگاه حفظ محیط زیست عنوان کرد.استاندار هرمزگان گفت: این نمایشگاه موجب تبادل آموخته های علمی و تجربی در حوزه انرژی خواهد شد و بر این اساس می توانیم چشم اندازهای جدیدی در این بخش ترسیم کنیم .همتی در بخش دیگری از صحبتهای خود با اشاره به تحریم و جنگ اقتصادی دشمنان علیه ایران اسلامی،گفت : دشمنان نمی خواهند که ایران کشوری پیشرفته بر مبنای منطق و اصول در حوزه علم و فناوری و سایر بخش ها باشد.وی بیان داشت: اما با این وجود ایران اسلامی امروز کشوری مقتدر و پیشرفته در عرصه های مختلف است و در این نظام برآمده از مردم، خود مردم سرنوشت خویش را تعیین می کنند.استاندار هرمزگان تاکید کرد: همه ما برای خنثی کردن اثر تحریم ها وظیفه مهمی بر عهده داریم و باید تمامی ظرفیت ها و توانمندی های موجود در کشور را به کار بگیریم تا از این مقطع مهم عبور کنیم.نخستین نمایشگاه انرژی و مدیریت سبز هرمزگان از عصر امروز 17 مهرماه در محل دائمی نمایشگاه های بندرعباس در 30 غرفه برپا شده و تا 20 مهرماه در ساعت 9 صبح تا 19 عصر پذیرای علاقمندان است.7198/6048            "}