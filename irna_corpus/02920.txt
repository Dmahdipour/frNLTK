{"onTitr":" رییس کمیسیون مشترک قانون مدیریت خدمات کشوری مجلس:    ","titr":" موضوع کسرحق بیمه از اضافه کار در دستور کار کمیسیون اجتماعی","describe":" تهران- ایرنا- عضو کمیسیون اجتماعی مجلس شورای اسلامی گفت: کسر حق بیمه از اضافه کاری کارمندان مشمول صندوق تامین اجتماعی در دستور کار این کمیسیون قرار می گیرد.", "text":"حسن لطفی روز سه شنبه در گفت و گو با ایرنا درخصوص موضوع کسر حق بیمه از اضافه کاری، افزود: حق بیمه از اضافه کاری کارمندان که صندوقشان تامین اجتماعی است نخستین موضوع جلسه بعدی کمیسیون اجتماعی مجلس خواهد بود. وی ادامه داد: قرار بود طی فرمولی این میزان به صندوق بازنشستگان تامین اجتماعی برگردانده شود که تامین اجتماعی بخشنامه هیات وزیران را به طور کامل اجرا نمی کرد.لطفی اضافه کرد: پیگیری این موضوع را از اولویت های کاری خود می دانم و در نخستین جلسه پس از تعطیلات مجلس، موضوع در دستور جلسه کمیسیون اجتماعی قرار می گیرد.محمدحسن زدا معاون سازمان تامین اجتماعی نیز اردیبهشت سال جاری در گفت و گو با ایرنا یادآور شده بود: بخش بیمه ای سازمان تامین اجتماعی براساس تکلیف، دستورالعمل اضافه شدن حق بیمه در اضافه کار کارکنان دولت را از سال گذشته صادر و این بخشنامه را به شعب ارسال کرد. به همین منظور سفارش ساخت نرم افزار آن را به شرکت خدمات ماشینی تامین از شرکت های وابسته به سازمان تامین اجتماعی داده ایم و به محض اینکه به ما تحویل دهند و سیستم را نصب کنیم، اقدامات لازم برای پرداخت این مبالغ انجام خواهد شد. معاون تامین اجتماعی خاطرنشان کرده بود: به محض اینکه نرم افزار را به سازمان تامین اجتماعی ارائه کنند طی یک دستورالعملی دستور نصب نرم افزار صادر می شود تا مشکل افزودن سهم اضافه کار از حقوق به مستمری و پاداش بازنشستگی این افراد حل شود. زدا اظهار امیدواری کرده بود: همه این مراحل جهت رفع این مشکل نشان می دهد که اراده برای انجام کار وجود دارد اما یکسری مشکلات فنی و تکنیکی برای برنامه نویسان ایجاد کرده است. معاون بیمه ای سازمان تامین اجتماعی یادآور شده بود: هنوز نحوه محاسبه این اضافه کار بازنشستگان مشخص نیست چون تنوع اضافه کار زیاد است و برخی از بازنشستگان دو ماه تا بیش از 20 سال از بیمه شان حق بیمه از اضافه کار آنها کسر شده است، باید برنامه ای نوشته شود که بدون ایراد همه را پوشش دهد. وی با بیان اینکه این موضوع مربوط به افرادی است که تا قبل از سال 1395 بازنشسته شده اند، خاطرنشان کرده بود: این کار تا حدودی سخت و زمان بر است و فکر می کنم در آینده ای نزدیک این مشکل حل شود. اراده ما بر این است که بتوانیم بدون مشکل این موضوع را حل کنیم. به گزارش ایرنا، هیات وزیران اول دی ماه سال 95 بخشنامه ای را در این خصوص تصویب کرد. این بخشنامه به پیشنهاد مشترک سازمان اداری و استخدامی کشور و وزارت تعاون، کار و رفاه اجتماعی و به استناد اصل یکصدو سی و هشتم قانون اساسی جمهوری اسلامی ایران و آیین نامه اجرایی قسمت دوم ماده (59) قانون برنامه پنجساله پنجم توسعه جمهوری اسلامی ایران صادر و پنجم دی ماه در 2 ماده به دستگاه های مربوطه ابلاغ شد.بر اساس ماده یک این بخشنامه، حقوق بازنشستگی کارکنان دستگاه های اجرایی مشمول قانون تامین اجتماعی که قبل از 17/4/1393 از اضافه کار آنان کسور بازنشستگی کسر و به حساب صندوق تامین اجتماعی واریز شده است، به شرح و فرمول زیر محاسبه و پرداخت می شود.الف ـ سازمان تامین اجتماعی موظف است مجموع اضافه کار ماهانه پرداختی کارکنان یاد شده که حق بیمه آنها کسر شده محاسبه و به حساب صندوق بازنشستگان تامین اجتماعی واریز کند.ب ـ نسبت درصد موضوع جزء الف در مبلغ میانگین حقوق و مزایای مستمر و فوق العاده ویژه موضوع بند (10) ماده (68) قانون مدیریت خدمات کشوری مشمول کسر حق بیمه (بدون احتساب اضافه کار) فرد ظرف دو سال آخر خدمت منتهی به بازنشستگی ضرب می شود.پ ـ مبلغ حاصل از اعمال جزء (ب) در یک سی ام مجموع سنوات پرداخت حق بیمه از اضافه کار منتهی به تاریخ 17/4/93 ضرب می شود.ت ـ مبلغ به دست آمده از اعمال جزء (پ) به مبلغ مستمری بازنشستگی موضوع ماده (77) قانون تامین اجاماعی در آن متوسط مزد یا حقوق بیمه شده بدون لحاظ اضافه کار محاسبه شده است، اضافه می شود.در ماده 2 این بخشنامه نیز آمده است: پاداش پایان خدمت کارکنان یاد شده به شرح زیر محاسبه می شود.مبلغ محاسبه شده موضوع جزء (پ) ماده یک این آئیین نامه به مبلغ آخرین حقوق و مزایای مشمول کسر حق بیمه (بدون محاسبه اضافه کار) اضافه شده و مجموع این دو مبلغ در سنوات خدمت کارمند (حداکثر 30 سال) ضرب می شود.»سیام*3061*1535            "}