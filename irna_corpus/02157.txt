{"onTitr":"","titr":" داروهای مورد نیاز زائران زنجانی اربعین به عراق ارسال می شود","describe":" زنجان - ایرنا - مدیر عامل جمعیت هلال احمر استان زنجان گفت: با توجه به برنامه ریزی انجام شده داروهای مورد نیاز زائران اربعین از این استان به تعداد 120 کارتن و ارزش سه میلیارد ریال به کشور عراق ارسال می شود.", "text":"شهرام میرزایی روز چهارشنبه در گفت و گو با خبرنگار ایرنا افزود: بر اساس درخواست دبیر ستاد بازسازی عتبات عالیات استان مبنی بر ارسال داروهای مورد نیاز ستاد اربعین به عراق، هماهنگی لازم با مرکز پزشکی حج و زیارت جمعیت هلال احمر کشور انجام شده و این اقلام بزودی به کشور عراق ارسال خواهد شد.وی اظهار داشت: داروهای مورد نیاز ستاد بازسازی عتبات عالیات استان، برای ارائه خدمات بهداشتی و درمانی به زائران اربعین حسینی به نجف اشرف ارسال می شود و سال گذشته نیز همین رویه وجود داشت.این مسئول ادامه داد: اربعین سال گذشته نیز خدمات درمانی مورد نیاز زائران کربلا در چهار مرز زمینی شلمچه، چذابه، مهران و خسروی و همچنین در مراکز مختلف در نجف و کربلا در چندین مرکز و محل اسکان زائران توسط مرکز پزشکی حج و زیارت جمعیت هلال احمر کشور توزیع شده بود.وی خاطرنشان کرد: طی مدت یاد شده تیم های درمانی و پزشکی جمعیت هلال احمر کشور نیز در مسیر پیاده روی نجف تا کربلا در هشت موکب، شهرهای کوفه، حله، دیوانیه، کاظمین، سامرا و امامزاده سید محمد مستقر شده بودند.به گفته حمید سلمانیان، رئیس اداره مسافر اداره کل راهداری و حمل و نقل استان زنجان سال گذشته، بیش از 16 هزار و 450 زائر اربعین حسینی از این استان در قالب 515 سفر به مرز مهران و نجف اشرف در عراق جابجا شده بودند.9646/6085            "}