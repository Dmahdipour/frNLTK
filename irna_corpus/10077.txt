{"onTitr":"","titr":" گزارش افزایش  1.5درجه ای دمای جهان نهایی می شود","describe":" تهران- ایرنا- رییس مرکز ملی خشکسالی سازمان هواشناسی کشور گفت: گزارش نهایی هیات بین دولتی تغییر اقلیم (IPCC) درباره سقف 1.5 درجه ای افزایش دمای جهان و نتایج و راهکارهای تحقق آن، هشتم اکتبر-16 مهر- در نشستی با حضور نمایندگان کشورهای مختلف در کره جنوبی رونمایی می شود.", "text":"تغییرات اقلیمی و افزایش دمای زمین که نتیجه انتشار آلاینده های حاصل از فعالیت های صنعتی است، انسان ها را در معرض تهدیدهای مهمی قرار داده است، تهدیدهایی که با توجه به آن توافق پاریس شکل گرفت. این توافقنامه اولین پیمان جامع اقلیمی در جهان می باشد و تعیین سقف برای افزایش میانگین دمای جهان یکی از اهداف آن است، هدفی که هر یک از کشورهای متعهد براساس اعلام خود سهمی در تحقق آن خواهند داشت.  صادق ضیاییان رییس مرکز ملی خشکسالی سازمان هواشناسی کشور  روز چهارشنبه در گفت و گو با خبرنگار علمی ایرنا اظهار داشت: براساس توافق پاریس، ابتدا قرار بر این بود که کشورها از طریق اجرای راهکارهای ملی اجازه ندهند دمای کره زمین تا سال 2100، در قیاس با قبل از دوره صنعتی شدن، بیشتر از دو درجه سانتیگراد افزایش یابد، اما پس از نشست های متعدد به این نتیجه رسیدند که محدودیت دو درجه ای افزایش دما نیز تاثیر چندانی بر حل مشکلات نخواهد داشت و از این رو سقف  1.5 درجه را تعیین کردند. وی اظهار داشت: تفاوت این دو دما در محاسبه میزان انتشار گازهای آلاینده است، یعنی با تعیین سقف  1.5 درجه، راهکارها هم متفاوت می شود و محدودیت های تحمیل شده به کشورها برای کاهش انتشار گازهای گلخانه ای هم بیشتر خواهد شد.رییس مرکز ملی خشکسالی سازمان هواشناسی ادامه داد: گزارشی که تهیه و نهایی می شود بر این پایه و اساس است که مثلا اگر هوای جهان دو و یا  1.5درجه گرمتر شود چه اتفاقی می افتد.وی با بیان اینکه تهیه گزارش یاد شده بیش از یک سال طول کشیده است، گفت: گزارش هایی که هیات بین دولتی تغییر اقلیم (IPCC) تهیه می کند، به این شکل است که ابتدا یک پیش نویس تهیه و برای نظرخواهی به کشورهای مختلف ارسال می کند، ممکن است این روند در چندین رفت و برگشت تکرار شود که در نهایت گزارشی برای ارسال به سیاست گذاران برای اخذ تصمیم نهایی تهیه می شود.وی افزود: بر این اساس اکنون گزارش 1.5 درجه در مرحله تصویب نهایی است تا به دست سیاست گذاران برسد تا آنها سیاست گذاری لازم را در این راستا انجام دهند.به گفته ضیاییان، بخش مقدماتی این نشست 30 سپتامبر در اینچئون کره جنوبی آغاز شد، اول اکتبر افتتاحیه بود که تا 5 اکتبر ادامه دارد و انتشار و چاپ نهایی گزارش 8 اکتبر در نشستی خبری اعلام می شود. وی درباره نحوه تهیه گزارش ها توسط  هیات بین دولتی تغییر اقلیم گفت: اساسا  IPCC یک سری گزارش نویس از سراسر جهان در اختیار دارد و تاکنون 5 گزارش اصلی تهیه کرده است، این هیات هم اکنون نیز در حال تهیه کزارش اصلی دیگری است که سه نویسنده آن از ایران هستند.ضیاییان ادامه داد: اما به جز گزارش های اصلی، یک سری گزارش های فرعی تخصصی هم وجود دارد که برای کل جهان تهیه می شود، به این صورت که ماحصل و نتایج کارهای تحقیقاتی انجام شده در سراسر جهان جمع آوری و بررسی می شود و به یک گزارش جمعی تبدیل می کنند؛ گزارش افزایش 1.5درجه ای هم از این نوع است که ایران در تمام مراحل نظرات خود را درباره آن ارائه کرده است، اما نویسنده ای در تیم تهیه آن ندارد. وی با اشاره به اینکه گزارش نهایی  IPCC به جنبه های مختلف پیامد افزایش  1.5درجه ای دما می پردازد، گفت: در این گزارش تعریفی از افزایش  1.5درجه ای دما ارائه می شود و تاثیرات و ریسک های این افزایش دما و تغییر اقلیم مورد بررسی قرار می گیرد.رییس مرکز ملی خشکسالی سازمان هواشناسی توضیح داد: مثلا عواقب این میزان افزایش دما، تاثیرات آن روی توسعه پایدار و ریشه کنی فقر و میزان دشواری رسیدن به این هدف در گزارش می آید و راه های کاهش انتشار گازهای گلخانه ای و سیستم های کنترلی نیز مطرح می شود.براساس پیش بینی کارشناسان، در صورتی که کشورها موفق نشوند راهکارهای موثری را برای کاهش گازهای گلخانه ای اتخاذ کنند، در سال 2100 شاهد افزایش پنج درصدی میانگین دمای جو خواهیم بود.علمی 9014**2017            "}