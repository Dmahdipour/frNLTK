{"onTitr":" مدیرکل بنیاد مسکن کرمان:    ","titr":" کاهش جمعیت روستایی خطری که باید جدی گرفته شود","describe":" کرمان – ایرنا - مدیرکل بنیاد مسکن استان کرمان گفت: کاهش جمعیت روستایی از میانگین 70درصدی طی دهه های گذشته به 30درصد امروز زنگ خطری است که باید توسط برنامه ریزان جدی گرفته شود.", "text":"به گزارش ایرنا، علی اکبر سلطانی نژاد  روز یکشنبه در نشست خبری 15 مهرماه به مناسبت روز ملی روستا، جمعیت روستایی استان کرمان را از متوسط کشوری بالاتر دانست و گفت: متوسط جمعیت روستایی این استان 40 درصد است که این رقم در شرق و جنوب استان گاهی به 60 تا 70 درصد هم می رسد. وی اجرای طرح هادی روستایی را سند توسعه روستا عنوان کرد و گفت: این طرح که در روستاهای بالای 20 خانوار اجرا می شود به عنوان اصلی ترین کار بنیاد در روستاها شمرده می شود و در سال های گذشته در کرمان اجرا شده است و در برنامه ششم نیز با همان محور و مشارکت مردمی پیش می رود. مدیرکل بنیاد مسکن استان کرمان در ادامه گفت: مسکن روستایی فعالیت دیگری است که بنیاد مسکن شروع کرده است و این استان در مقایسه با کشور وضعیت نسبتا بهتری دارد. وی با اشاره به اجرای 540 طرح هادی در سال گذشته در این استان گفت: همه دهستان های استان از طرح هادی بهره مند شده اند و در سال جاری 500 پروژه تامین اعتبار شده اند که پیشرفت فیزیکی مطلوب این طرحها به دلیل تجمیع منابع، هم افزایی و مشارکت مردم بوده است . سلطانی نژاد با اشاره به اینکه روستاها درگیر افت جمعیت و کهولت سن هستند گفت: طرح هادی برای روستاهای زیر 20 خانوار حتما باید توجیه قابل تامل و یک برجستگی داشته باشند که ما بدانیم هزینه ها و خدماتی که می دهیم مقرون به صرفه است. مدیرکل بنیاد مسکن استان کرمان افزود: از پنج هزار و 638 روستا و سکونتگاه استان کرمان بیش از 2هزار و 800 مورد بالای 20 خانوار است و از این تعداد 2 هزار و 138 در برنامه پنجم توسعه شامل طرح هادی  و 360 روستای دیگر فاقد این طرح است .سلطانی نژاد در ادامه شاخص کار را در طرح هادی جمعیت، پروژه های متعدد عمرانی و اقتصادی عنوان کرد و گفت: این شاخص ها می تواند بر معیشت مردم تاثیر خوبی داشته باشد. وی در ادامه گفت: قریب به 60 درصد از واحدهای مسکونی روستاهای استان مقاوم و قابل اطمینان هستند که بخشی از این واحدها در دو زلزله دهه اخیر با کمک مردم بازسازی شده اند. سلطانی نژاد با اشاره به سند املاک روستایی و قیر رایگان که از دیگر فعالیت های بنیاد مسکن می باشد گفت: براساس تفاهم نامه ای با ثبت اسناد سالانه برای بیش از 10 هزار مسکن روستایی سند صادر می شود که هم اکنون در حال دریافت سه هزار سند برای قلعه گنج هستیم. وی همچنین گفت: استان کرمان در قانون بودجه و برنامه ششم سهم قابل توجهی را  با مشارکت مردم قریب به 30 میلیارد تومان در سال به خود جذب کرده است و 400 روستا در زمینه قیر رایگان کارشان پیش رفته است. سلطانی نژاد افزود: بنیاد مسکن علاوه بر روستاها در شهرها نیز مسکن تولید می کند و مسکن مهر یکی از نمونه های آن هست و طرح های دیگر چون مسکن اجتماعی و محرومین را نیز در دست کار داریم که در زمینه مسکن اجتماعی در کرمان منتظر زیرساخت های اعتباری  هستیم و پیش بینی ما این است که از ابتدای سال آینده بخشی از کار مسکن اجتماعی آغاز شود. وی همچنین گفت: تفاهم نامه هایی برای ساخت مسکن محرومان با بهزیستی و کمیته امداد داشته ایم و نیز برای واحدهای نیمه تمام و مسکن اقشار کم درآمد در جنوب و شرق استان نیز پرداخت بلاعوض را داریم. سلطانی نژاد با توجه به اینکه بنیاد مسکن متولی بازسازی مسکن در حوادث است گفت: براساس چهار مصوبه بازسازی واحدهای خسارت دیده با تشریک مساعی و نگاه واحد از 18 هزار و 600 واحد مصوب، 15 هزار و 580 واحد عملیاتی شده است .وی در ادامه کار در کوهبنان را به دلیل ضعف زیرساخت ها و نبود نیروی کار سخت اعلام کرد و گفت: ما تنها مصوبه ها را دریافت می کنیم و در پرداخت تسهیلات بازسازی به مردم، دوندگی ها در بانک ها به دلیل نداشتن همکاری با ما پایان ندارد و اما همچنان پیگیری ها ادامه دارد تا بتوانیم به زودی تسهیلات و اعتبارات لازم را دریافت کنیم. مدیرکل بنیاد مسکن انقلاب اسلامی کرمان با اشاره به اینکه بیشترین نرخ جمعیتی و درخواست از بنیاد مسکن در روستاهای جنوب است گفت: هنوز جوان های ما در این مناطق زیادند که عزم سفر به شهر را در ذهن ندارند و باید زیرساخت های لازم را برای ماندن این جوانان در روستاها فراهم کنیم. وی همچنین افزود: بیشترین آسیب را کسانی به روستاها می زنند که می خواهند روستا را طبق داشته ها و دانسته های شهری بسازند و این در حالی است که روستاها اگر به این سمت بروند با مشکلات اقتصاد شهری مواجه خواهند شد. 9889/ 5054            "}