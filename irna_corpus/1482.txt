{"onTitr":" عضو شورای مرکزی حزب اتحاد ملت ایران    ","titr":" جریان برانداز مانع اول خود را اصلاحات می داند","describe":" شیراز- ایرنا- عضو شورای مرکزی حزب اتحاد ملت ایران گفت: در شرایط کنونی، جریان اصلاحات در مقابل جریان برانداز قرار گرفته است، چون این جریان رادیکال، رقیب و مانع اول خود را در حال حاضر اصلاحات می داند و به همین دلیل عمده فشارها را بر این طیف سیاسی معطوف کرده است.", "text":"به گزارش خبرنگار ایرنا، هادی خانیکی شامگاه چهارشنبه در نشستی با عنوان 'کنش سیاسی در فضای مجازی' در شیراز افزود: اصلاح طلبی شیوه ای است که با توجه به ظرفیت های درون کشور سعی در ساماندهی اوضاع از طریق گفتگو دارد. این فعال سیاسی اصلاح طلب اظهار داشت: هم اینک سطح نارضایتی ها و بی اعتمادی در جامعه نسبت به گذشته افزایش پیدا کرده، در مقابل نیز سطح امید به آینده نیز تنزل یافته و در این بین جریان برانداز نیز با تمام قوا به میدان آمده است و در فضای مجازی و ماهواره ای به شدت به طرح مباحث مختلف و دامن زدن به این وضعیت می پردازد. خانیکی در ادامه ضرورت پیش روی کنشگران سیاسی را برقراری تعادل و توازن بین فضای مجازی و محیط واقعی دانست و افزود: لازم است که کنشگران سیاسی فضای مجازی به محیط واقعی نزدیک شوند. عضو شورای مرکزی حزب اتحاد ملت ایران در ادامه سخنان خود گفت: کنشگر سیاسی اگر با هنر بیگانه باشد قطعا در سیاست ورزی موفق نخواهد بود. خانیکی با اشاره به اینکه سیاسیون و انقلابیون در گذشته از هنر دور مانده بودند اما در دوره کنونی سیاست بدون فرهنگ عقیم خواهد ماند، اظهار داشت: کار مدنی و حزبی در عصر کنونی متفاوت از گذشته و لازم است که دانش های جدید را به آن تزریق کرد. وی کنشگری در فضای واقعی و مجازی را از هم تمایز داد و گفت: کنشگران سیاسی در عصر کنونی با جامعه ای تغییر یافته و سخت روبرو هستند که وارد عصر ارتباطات و فناوری اطلاعات شده است. خانیکی به توصیف جامعه نظارتی و جامعه نظاره گر اشاره کرد و گفت: در کنشگری سیاسی در فضای مجازی با نوعی خاص از فعالیت به اسم گرایش به سست کوشی و تنبلی مواجه هستیم چون فعالیت سیاسی حقیقی اغلب در محیط واقعی شکل می گیرد. عضو شورای مرکزی حزب اتحاد ملت ایران عنوان کرد: فعالیت در فضای مجازی الزاما منجر به فعالیت سیاسی نمی شود، فضای مجازی در اغلب موارد تنها کنشگران سیاسی را به کنشگران آنلاین تبدیل و شخص را نظاره گر تربیت می کند. وی فشردگی زمان و مکان، افزایش سطح اطلاعات افراد از یکدیگر، در هم آمیختن حریم خصوصی و عمومی افراد و افزایش سرعت انتقال اخبار را از جمله خصوصیت عصر کنونی عنوان کرد و افزود: امروزه خبر از رسانه ها جلوتر حرکت می کند که بخشی از این ویژگی ها فرصت و بخشی نیز تهدید است. او انسان کنونی را همواره در حال بلعیدن اطلاعات توصیف کرد و گفت: کارایی مغز انسانها نیز تک بعدی شده و به جای اندیشیدن و تفکر بیشتر در حال جذب اطلاعات گوناگون است. ** فضای مجازی به جای پل، دیوار برافراشته است عضو شورای مرکزی حزب اتحاد ملت ایران در بخش دیگری از سخنان خود گفت: فضای مجازی در جامعه ایران به برخی تعارض های قومی، جنسیتی، نسلی و ... دامن زده و به جای ایجاد پل های ارتباطی و گفت و گو، دیوارها را برافراشته است.وی با بیان اینکه برخلاف تصور عموم، فضای مجازی امکان گفتگو را محدود کرده است، گفت: فضای مجازی ظرفیت گفتگو کردن و مجادله با رعایت اصول انسانی را محدود و محیطی برای گسترش بی اخلاقی و توهین را گسترش داده است. وی اظهار داشت: در عصری به سر می بریم که با انقلاب شبکه های اجتماعی، تلفن همراه و اینترنت توام است و این سه عامل باعث تغییر شگرف در جهان کنونی با دوران گذشته شده است. این استاد علوم ارتباطات اجتماعی با اشاره به اینکه در پی بروز این وضعیت انواع کنش ها از جمله کنش سیاسی تغییر یافته است، افزود: در دهه های گذشته ورود ویدئو به جامعه جهانی که عنوان رسانه یاغی در توصیف آن به کار می رود کنترل را ناممکن کرد تا حدی که تغییرات در اروپای شرقی نیز مبتنی بر نوع استفاده از ویدئو بود. وی سابقه وجود شبکه های اجتماعی در ایران را مربوط به دوران مشروطه دانست و تشریح کرد: این شبکه ها از گذشته در قالب احزاب و تشکل ها وجود داشته اما از سالیان اخیر که شبکه های اجتماعی به سمت مجازی شدن سوق پیدا کرد تحزب و کنش سیاسی نیز زیر سوال رفت. خانیکی با طرح این سوال که نخست باید مشخص شود که این تغییر ایجاد شده و کنشگری سیاسی مجازی در امتداد ،تکمیل و یا تضعیف کننده کنشگری سیاسی در محیط واقعی است یا خیر؟ ادامه داد: فعالین حوزه ارتباطات معتقدند که این تغییرات در امتداد کنشگری در محیط واقعی نیست و در نقطه ای آن نوع کنشگری قطع و تغییرات جدید و مجازی شکل گرفته است. وی که معتقد است تغییرات کیفی پردامنه عصر کنونی جامعه ما را نیز در بر گرفته است، گفت: در دهه های گذشته خانواده تاثیرگذارترین نهاد در انتخابات ایران بود اما اکنون این تاثیرگذاری به سمت فضای مجازی و کانال های اجتماعی سوق پیدا کرده است. عضو شورای مرکزی حزب اتحاد ملت ایران اظهار داشت: میل به دیده شدن در کنشگری های سیاسی افراد را وادار به زدن حرف ها و اقداماتی می کند که صرفا دیده شوند، یکی از جذابیت ها و ویژگی های تکنولوژی های ارتباطی نوین نیز این مساله است که امکان دیده شدن را فراهم می آورد. خانیکی با بیان این مطلب که فعالیت در فضای مجازی الزاما منجر به فعالیت حقیقی سیاسی نمی شود، گفت: فضای مجازی در اغلب موارد تنها کنشگران سیاسی را به کنشگران آنلاین تبدیل و شخص فعال عرصه سیاست را به فردی نظاره گر تبدیل کرده است. وی تصریح کرد : در فضای مجازی سه نوع کنشگر سیاسی وجود دارد که باید از هم تمایز داده شوند ،گروه اول مانند رئیس جمهوری دوره اصلاحات است که سرمایه خود را بیرون از فضای مجازی کسب کرده و عملا سوژه این فضا نبوده و به این سمت کشیده شده است. او ادامه داد: دسته دوم کسانی هستند که حضور در فضای مجازی به مطرح شدن آنها افزوده که از این دسته می توان به اساتید دانشگاه ها، بازیگران، روزنامه نگاران اشاره کرد که فضای مجازی به معروفیت بیشتر آنها کمک کرده است. خانیکی دسته سوم را اینگونه توصیف کرد: این قشر کسانی هستند که تشخیص سیاسی ندارند و صرفا فعال فضای مجازی بشمار می روند و سوژه و پرورده این محیط هستند که این گروه تحولات زیادی در عرصه رسانه به وجود آورده و سیاست را رسانه ای کرده و جامعه را به دنبال خود کشانده اند. وی سلبریتی ها را از نخبگان تمایز داد و افزود: در بعضی موارد تاثیر سلبریتی ها در جامعه از نخبگان بیشتر است و این پدیده باعث شد که یکی از کاندیدای دوره گذشته انتخابات ریاست جمهوری برای رای آوردن، تلاش برای بهره گیری از ظرفیت 'تتلو' خواننده زیرزمینی و سوژه فضای مجازی داشته باشد، هرچند که این کار در فضای واقعی موفق آمیز نبود. عضو شورای مرکزی حزب اتحاد ملت ایران اظهار داشت: در شرایط کنونی جامعه به میانجی هایی نیاز دارد که از فضاهای پرهیاهو مجازی امکانی به سمت توسعه فضای گفتگو محور و دموکراتیک در محیط واقعی ایجاد کند. این نشست را جمعیت زنان مسلمان نواندیش استان فارس برگزار کرد. 9873  / 2027            "}