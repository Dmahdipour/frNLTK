{"onTitr":" به بهانه برگزاری جشنواره «دریا مسیر پیشرفت»؛    ","titr":" دستاوردهای دریایی، رونق بخش پرده نقره‎ای","describe":" تهران- ایرنا- فیلمسازی روی دریا دشوار است، اما سینمای ایران فیلم‌های خاطره‌انگیزی دارد که با دریا گره خورده‌اند، جشنواره ملی «دریا مسیر پیشرفت» می‌تواند بستری برای آشنایی سینماگران با دستاوردهای صنعتی و علمی در حوزه علوم دریایی باشد.", "text":"به گزارش روز یکشنبه خبرنگار سینمایی ایرنا، فیلمسازی روی دریا با توجه به بضاعت تکنیکی سینمای ایران، کاری دشوار است. اما فیلم‌هایی هستند که بخش قابل توجهی از آن روی دریا فیلمبرداری شده یا از نظر مضمونی با دریا و دریانوردی پیوند دارند که اتفاقا با استقبال هم مواجه شده‌اند. دریا در فرهنگ ایرانی، منبع انرژی، آرامش و پاکی است. دریا در بعضی فیلم‌ها نماد و نشانه است، آشوب درونی شخصیت‌ها یا ناآرامی فضای جامعه را می‌توان در نماهای لانگ‌شات از دریا در بعضی از این آثار دید. ویژگی بصری دریا، زیبایی، عمق و خروشندگی بستری است برای روایت بسیاری از قصه‌ها. جشنواره ملی «دریا مسیر پیشرفت»، می‌تواند بستری برای آشنایی سینماگران با دستاوردهای صنعتی و علمی در حوزه علوم دریایی باشد، شاید از این طریق راه‌هایی تازه برای روایت قصه‌ها در قالب فیلم، مستند و سریال کشف شود. ارتباط و تعامل ستاد توسعه فناوری و صنایع دانش بنیان دریایی معاونت علمی و فناوری ریاست جمهوری با نهادهای سینمایی، اتفاقی مبارک است که در پرتو این رویداد ملی امکان‌پذیر می‌شود. بخش عکس و فیلم در هر جشنواره از بخش‌های جذاب و پرمخاطب آن است و در جشنواره دریا هم این بخش در نظر گرفته شده، بخشی که می‌تواند نشان دهنده ارتباط معنایی و ساختاری موضوع اصلی جشنواره با وجوه داستانی و دراماتیک باشد.**به رنگ حماسهمحمد بزرگ‌نیا سینماگری است که بسیاری از آثارش را در دریا ساخته است. او در طول سال‌های فعالیتش تعداد کمی فیلم ساخته، اما پروژه‌هایی دشوار را به ثمر رسانده است. «کشتی آنجلیکا» یکی از مهمترین فیلم‌های او در اواخر دهه 60 ، اثری ملی و حماسی است. فیلمی پرتعلیق و حادثه‌ای که جدال خیر و شر را به میانه دریا و روی کشتی برده است. «کشتی آنجلیکا» فیلمی ضد استعمار است و حضور انگلیسی‌ها برای چپاول ثروت ملی را نقد می‌کند. دریا در این فیلم علاوه بر زیبایی بصری، نماد همه ذخایر و شکوهی است که در ایران وجود دارد و در طی تاریخ، غربی‌ها برای تصاحبش نقشه کشیده‌اند. پسر حاکم (مجید مظفری) نماد یک نیروی داخلی است که برای منافع فردی با بیگانگان برای چپاول سرزمین آبا و اجدادی همدست می‌شود. «کشتی آنجلیکا» هنوز هم دیدنی و جذاب است و این برای فیلمی که سی سال از زمان ساختش می‌گذرد، امتیاز کمی نیست. تجربه موفق «کشتی آنجلیکا» باعث شد بزرگ‌نیا در فیلم بعدی خود، باز هم به سراغ دریا به عنوان یک لوکیشن اصلی برود. لوکیشنی که خطر و حادثه در بطن آن، معنایی مضاعف می‌یابد. «جنگ نفت‌کش‌ها» بر خلاف «کشتی آنجلیکا» داستانی امروزی دارد و به ماجرای دفاع مقدس می‌پردازد، اما مانند فیلم قبلی، ملی‌گرایانه، حماسی و قهرمان پرور است. در روزهای جنگ ایران و عراق ناخدای جوان (مجید مظفری) تصمیم دارد از طریق تنگه هرمز کشتی‌ ایرانی را به بازارهای جهانی برساند، او برای رسیدن به این هدف به سراغ ناخدای باتجربه و بازنشسته (عزت‌الله انتظامی) می‌رود. بزرگ‌نیا در «جنگ نفت‌کش‌ها» سکانس‌های دشوار درگیری و انفجار روی عرشه کشتی و دریا را طراحی کرده و فضایی پرتعلیق و ملتهب را به وجود آورده است. فیلم با توجه به استانداردهای سینمای ایران، اثری قابل قبول و حماسی است که تماشای چند باره‌اش همچنان غرور ملی تماشاگر را تقویت می‌کند. «طوفان»، فیلم بعدی این کارگردان، در فضای «جنگ نفت‌کش‌ها» می‌گذرد اما به اندازه آن موفق نیست. او در این فیلم با قرار دادن سه شخصیت در کنار هم و بحرانی که برایشان به وجود آمده، همان مضمون آشنای تلاش برای پیروزی بر مشکلات را تکرار کرده است. مهر به وطن و وظیفه‌شناسی از مضامین تکرار شونده در آثار بزرگ‌نیاست. در «راه آبی ابریشم» بزرگ‌نیا که سال‌ها از فیلمسازی دور بود دوباره به دل دریا زد. این بار به تاریخ سفر کرد و ریشه‌های فرهنگ ایرانی را در آسیای دور جست. فیلم اگرچه در جذب مخاطب موفق نبود، اما استانداردهایی تازه در فیلمسازی روی دریا را تعریف کرد. با توجه به گذشت زمان و دسترسی تماشاگر ایرانی به فیلم‌های هالیوودی، رنگ و بوی «راه آبی ابریشم» پر زرق و برق‌تر از فیلم‌های قبلی این سینماگر است.قهرمان اصلی فیلم، شازان (بهرام رادان) است که همراه با ناخدا سلیمان (داریوش ارجمند) به دل دریا می‌زند تا به چین برسد. در این سفر با دشواری‌های بسیار مواجه می‌شوند و دریا بستری می‌شود تا شجاعت و دلاوری شازان برای تماشاگر اثبات شود. دریا در فیلم‌های بزرگ‌نیا، زیبا اما پرحادثه است و قهرمانان فیلم‌هایش با غلبه بر حوادث و دسیسه‌ها به ساحل آرامش و امنیت می‌رسند. **نگین درخشان«ناخدا خورشید» ساخته ناصر تقوایی نگین درخشان سینمای ایران است. فیلمی که بسیاری از آنان که دلبسته سینما نیستند هم، آن را دیده و می‌شناسند. تقوایی در دوران اوج حرفه‌ای خود این فیلم دشوار را با نگاه به رمان «داشتن یا نداشتن» ارنست همینگوی ساخت. فیلمی حادثه‌ای و معمایی که بخش مهمی از آن در دریا و مربوط به دریاست. قهرمان اصلی فیلم خواجه ماجد (داریوش ارجمند) است که ناخواسته وارد یک بازی می‌شود. بازی فرحان (علی نصیریان) که رنگی از سیاست دارد و در نهایت به قربانی شدن همه شخصیت‌های قصه می‌انجامد. امتیاز تقوایی در این فیلم، جدا از تسلط در قصه‌گویی و روایت پر از جزئیات و هنرمندانه، ماجرایی پرکشش، بومی سازی قصه‌ای است که اصالت ایرانی ندارد اما با نگاه درست سازنده «ناخدا خورشید» ایرانی و باورپذیر شده است. در «ناخدا خورشید» دریا بستری است برای معنا بخشی به مرگ و زندگی. رازآلودگی با دریا معنا می‌یابد و بخشی از هویت بصری و محتوایی فیلم به وسیله آن در ذهن تماشاگر تداعی می‌شود.  **سردار در دریاابراهیم حاتمی‌کیا در «موج مرده» قهرمان آرمانخواهش را به دریا می‌برد تا ناو آمریکایی را نابود کند. سردار مرتضی راشد (پرویز پرستویی) همان حاج کاظم «آژانس شیشه‌ای» است، که این بار با دغدغه نابود کردن دشمن خارجی به دل دریا می‌زند، تنها و حتی بدون همراهی پسرش. حاتمی‌کیا که بیشترین فیلم‌های کارنامه‌اش در خشکی ساخته شده، دریا را محل وقوع اتفاق‌هایی قرار داده که برای سردار می‌افتد. سال‌ها پس از پایان جنگ و در روزگار آرامش، دغدغه‌های سردار درباره امنیت، مخاطبی ندارد. تنها همسر اوست که حرف‌هایش را متوجه می‌شود؛ رابطه سردار با جامعه و حتی فرزندش گسسته شده است. دریا در «موج مرده» نماد میهن است که همواره تهدید می‌شود، حتی در پس آرامش آن نمی‌توان صدای زنگ‌های خطر را که به گوش می‌رسد نادیده گرفت.**روشنفکر تنهادر «هامون» ساخته محبوب داریوش مهرجویی، دریا کارکردی دو گانه برای حمید هامون (خسرو شکیبایی) می‌یابد. او که دغدغه عشق و ایمان دارد و همچون بسیاری از روشنفکران آرامش خود را از دست داده، خود را به امواج دریا می‌سپارد تا خودکشی کند. علی عابدینی دوست قدیمی و مراد هامون او را از دریا نجات می‌دهد. در کابوس‌های مداوم هامون، دریا وجود دارد. نسخه پیشنهادی فیلمساز برای درمان درد هویت و رسیدن به آرامش، پناه بردن به معنویت است. راهی که در نهایت هامون، انتخاب می‌کند. **حادثه در دریادر «درباره الی» دریا همچون عنصری حادثه‌ساز در کنار زندگی چند دوست که همراه هم به شمال سفر کرده‌اند، حضور دارد. در نهایت مرگ ناگهانی الی (ترانه علیدوستی) در دریا، باعث می‌شود واقعیت روابط و ماهیت دوستی‌ها شکلی دیگر به خود بگیرد و جمع برای حفظ منافع خود، تن به دروغ درباره الی بدهند تا تبرئه شوند و ظاهرا آرام بگیرند.دریا دراین فیلم نقش اساسی دارد . خود فرهادی دراین باره گفته :یک روز درحین فیلمبرداری فیلم درباره الی رفتم کنار دریا و خیره شدم به دریا ،احساس کردم که چیزی زیباتر از این وجود ندارد و این تصویر تکه ای از بهشت است . عصر همان روز بود که یکی دو تا از بچه های گروه نزدیک بود غرق بشوند . همه ما وحشتزده بودیم که به خیر گذشت .دوباره رفتم  لب ساحل ودیدم که همان تکه ای از بهشت ،می تواند وحشتناک ترین جای ممکن باشد . دریا این دو وجه را در خودش دارد. فکر می کنم در طبیعت این دریاست که بیشترین ظرفیت خیر و شر همزمان را دارد.فراهنگ**9246** 9053            "}