{"onTitr":"","titr":" 220 کودک مهابادی از موزه مردم شناسی میرزا رسول دیدن کردند","describe":" مهاباد- ایرنا- سرپرست اداره میراث فرهنگی، گردشگری و صنایع دستی مهاباد گفت: 220 کودک عضو کانون های پرورش فکری کودکان و نوجوانان این شهرستان به همراه مربیان آنان به مناسبت هفته کودک از موزه مردم شناسی میرزا رسول دیدن کردند.", "text":"غلامرضا عبده روز یکشنبه در گفت و گو با خبرنگار ایرنا افزود: در روز شمار هفته کودک امروز به نام 'روز ملی کودک، محیط زیست و میراث فرهنگی' نامگذاری شده و در این روز بازدید کودکان از این موزه به صورت رایگان انجام شد.وی اضافه کرد: در این بازدید که در 2 نوبت برنامه ریزی شده است، کودکان از بخش های مختلف موزه دیدن کردند و کارشناسان این اداره در خصوص بخش های مختلف این موزه برای آنان توضیح دادند.  عبده یادآور شد: حمام میرزا رسول یکی از اماکن تاریخی مهاباد بوده که پس از مرمت و بازسازی توسط اداره میراث فرهنگی، صنایع دستی و گردشگری آذربایجان غربی به موزه مردم شناسی تبدیل شده است. وی افزود: پوشش حمام میرزا رسول طاق گنبدی است که دارای 2 گنبد بزرگ و سه گنبد کوچک بوده و مصالح به کار رفته در آن نیز مانند بیشتر معماری های آن دوره آجرهای قرمز، سنگ های محلی و ملات گچ بوده و سوخت آن از مواد آلی و آب آن از قنات تامین و تهیه می شد. به گزارش ایرنا، این بنای عظیم که قدمت آن به اواخر دوره صفویه برمی گردد، توسط شخصی به نام میزرا رسول ساخته شد؛ این حمام اکنون به موزه مردم شناسی تبدیل و در آن جلوه هایی از فرهنگ غنی و قدیمی این منطقه به نمایش گذاشته شده است و لباس ها و پوشش های مختلف مردانه و زنانه برای آیین های مختلف و متداول منطقه در آن به چشم می خورد. در قسمت دیگری از موزه انواع ابزارآلات و ادوات مورد استفاده در قدیم در مشاغل مختلف کشاورزی، آهنگری، طبابت، پخت نان، سفالگری و مسگری و حتی ریسندگی و رنگرزی وجود دارد. در قسمتی از موزه انواع ظروف سفالی، مسی و مفرغی و انواع سکه های قدیمی که در این مناطق معمول بوده و امر داد و ستد با آنها صورت می گرفت و نام حاکمان دوران خود را به یادگار دارد، دیده می شود. در شهرستان مهاباد، آثار تاریخی و باستانی زیادی وجود دارد که از آن جمله می توان به مقبره های فخریگاه و بداق سلطان، معبد برده کنته، پردی سور (پل سرخ)، مسجد سور، حمام میرزا رسول، حوضخانه های شاه و درویش، عباس آقا و رستم بیگ اشاره کرد. 14 تا 21 مهر ماه به نام هفته ملی کودک در ایران نامگذاری شده و شعار امسال این هفته در کشورمان' آینده را باید ساخت' است.شهرستان مهاباد در جنوب آذربایجان غربی و 116 کیلومتری مرکز استان واقع شده است.3020/6185/3072            "}