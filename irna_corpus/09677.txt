{"onTitr":"","titr":" المانیتور:اقتصاد ایران همچنان سرپا است","describe":" تهران - ایرنا - المانیتور نوشت: جهش ارزش ریال ایران در روزهای اخیر ترس از تحریم های آبان ماه آمریکا را کاهش داده و این امید را تقویت کرده که اقتصاد ایران همچنان سرپا است.", "text":"به گزارش روز چهارشنبه ایرنا، المانتیور در گزارش هفتگی خود آورده است: بعد از چند ماه سقوط ارزش ریال، واحد پول ملی ایران باردیگر جان گرفته و از تاریخ 1 اکتبر (9 مهرماه) با جهش بزرگی روبرو شده و ارزش 30% در برابر ارزهای خارجی به دست آورده است. این جهش در حالیست که ارزش دلار در برابر ریال ایران تاهفته پیش به بیش از 190 هزار ریال رسیده بود. در این یادداشت آمده است : '  ویدئو هایی که در این میان دست به دست می شود جمعیت عظیم ایرانیان در خیابان های تهران و دیگر شهرهای بزرگ نشان را می دهد که تلاش می کنند دلارهای خود را به فروش برسانند.' با این حال، این چرخش ناگهانی به نظر بسیاری جای پرسش است و از نقطه نظر روزنامه کیهان که در صفحه نخست دیروز خود به آن پرداخته بود، 'سقوط آزاد دلار ناشی از حمله موشکی، دستور اعدام مفسدان اقتصادی و تعلیق لایحۀ FATF است'. در این مقاله استدلال شده که حمله موشکی سپاه پاسداران انقلاب اسلامی در ساعت اولیه روز 1 اکتبر و هدف قرار دادن مواضع داعش در سوریه به تلافی حمله تروریستی 22 سپتامبر (31 شهریور ماه) به رژه نظامی در اهواز،  سبب بالا رفتن ارزش پول ملی شده است. در سرمقاله کیهان همچنین آمده است که دومین عامل کمک کننده، مجازات اعدام برای سه نفر از مفسدان اقتصادی و دست اندرکاران بازار ارز و طلا بود. یکی از این سه نفر با نام مستعار 'سلطان سکه' شناخته می شد که گفته می شود با خرید بیش از 250 هزار قطعه سکه نقش بسیاری در بالا رفتن قیمت آن داشته است. اما اصلاح طلبان، جهش چشمگیر ارزش ریال در برابر ارزهای خارجی را ناشی از امکان تصویب قانون بحث برانگیز مقابله با پولشویی و تامین مالی تروریسم (FATF) می دانند. به عبارتی تحلیل این جناح نشان می دهد از زمانی که مجلس شورای اسلامی ایران تصمیم گرفت این قانون را به تصویب برساند و از آنجاکه پاسخ مثبت FATF می تواند روابط بانکی با اروپا را تسهیل کند، ارزش ریال بالا رفته است. 'حمید بعیدی نژاد'، سفیر ایران در بریتانیا در توییتر خود نوشت: 'اکنون نوبت نمایندگان مجلس است.' وی از قانون گذاران خواست با تصویب FATF حباب ایجاد شده رد بازار ارز را بشکنند. در این میان تقریبا تمام رسانه های ایران از بالا رفتن ارزش ریال استقبال کردند و تمامی روزنامه های متعلق به هر دو جناح تندرو و میانه رو با قراردادن این موضوع در صفحه نخست خود حاشیه های بازار ارز را به تصویر کشیدند.  پس از خروج ایالات متحده از برجام در ماه مه، ایرانی ها خود را برای روزهای سخت تر پس از تاریخ 4 نوامبر (13 آبان) آماده می کنند، زمانی که تحریم هایی علیه بانکداری و صادرات نفت ایران به طور رسمی از سر گرفته خواهد شد. **  'تارنمای المانیتور از فوریه 2012 توسط 'جمال دنیل' یکی از عرب‌های آمریکایی تبار در واشینگتن، دی.سی. پایه گذاری شد. المانیتور به جمع‌آوری گزارش و تجزیه و تحلیل در مورد خاورمیانه از جمله خلیج فارس، مصر، ایران، اسرائیل، دولت فلسطین و دیگر کشورها می‌پردازد. این تارنما با رسانه‌های بزرگ خبری در خاورمیانه نیز همکاری می‌کند'. اروپام***7276 ** 1546            "}