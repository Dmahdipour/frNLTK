{"onTitr":"","titr":" فقط 10درصد تهرانی ها برای رویارویی با سوانح آمادگی دارند","describe":" تهران- ایرنا- رئیس سازمان پیشگیری و مدیریت بحران شهر تهران گفت: فقط 10 درصد شهروندان پایتخت برای رویارویی و مقابله با سوانح آمادگی دارند و باید بحث آموزش در این زمینه به شکل جدی پیگیری شود.", "text":"به گزارش روز چهارشنبه روابط عمومی سازمان پیشگیری و مدیریت بحران شهر تهران، احمدی صادقی با حضور در مرکز فرماندهی و ستاد مدیریت بحران شهر پایتخت ضمن تبریک روز جهانی کودک و ضرورت برخورداری از دریافت نظرات شهروندان به ویژه کودکان و نوجوانان گفت: آموزش شیوه های پیشگیری، آمادگی و مقابله با حوادث و سوانح باید از دوران کودکی ارائه و نهادینه سازی شود.وی تصریح کرد: آموزش های ارائه شده تا کنون کافی نبود و منجر به تغییر رفتار و فرهنگ سازی نشد، از همین رو باید موضوع آموزش شهروندان در زمینه پیشگیری و آمادگی در برابر حوادث و سوانح بیش از پیش مورد توجه قرار گیرد و در عین حال شهروندان هم باید در این حوزه مطالبه گر و علاقمند باشند. رئیس سازمان پیشگیری و مدیریت بحران شهر تهران افزود: اقداماتی همچون طرح مدرسه آماده، توسعه گروه های  داوطلب مردمی امداد و نجات، تهیه سند کاهش خطر پذیری محلات با مشارکت مردم و تدوین آیین نامه ساخت و ساز بر روی پهنه های گسلی از جمله فعالیت های این سازمان به شمار می آید.جانشین شهردار در ستاد مدیریت بحران شهر تهران  گفت: طرح مدرسه آماده با هدف افزایش آمادگی و ایمنی مدارس پایتخت در مواجهه با حوادث تاکنون در یک هزار و 500 مدرسه از چهار هزار مدرسه این شهر اجرا و طی آن مخاطرات غیرسازه ای مدارس ارزیابی و برنامه کاهش آن ارائه شده است.صادقی افزود: با توجه به اینکه شهر تهران با مخاطرات بسیاری مواجهه است مهمترین اقدام و راهکار ارتقای ایمنی شهر، تحقق مدیریت بحران جامعه محور و آشنایی خانواده ها و شهروندان با مخاطرات است.معاون اجتماعی و فرهنگی منطقه 2 هم در این دیدار گفت: کودکان آینده سازان جامعه هستند و اجرای برنامه های آموزش شهروندی در دستور کار شهرداری تهران قرار دارد. یوسف مزارعه ای افزود: سیاست گذاری و فرهنگ سازی در حوزه مدیریت بحران باید منجر به بهبود و تغییر رفتار و آگاهی بخشی جامعه شود تا مسئولیت پذیری شهروندان ارتقا و میزان فعالیت های داوطلبانه آنان در مدیریت شهری افزایش یابد.وی پیشنهاد داد که با مشارکت سازمان پیشگیری و مدیریت بحران شهر تهران و معاونت فرهنگی و اجتماعی شهرداری منطقه 2، ساختار اجتماعی در حوزه مدیریت بحران به صورت آزمایشی در یکی از محلات منطقه 2 ایجاد شود. دانش آموزان در این دیدار نقطه نظرات و دیدگاه های خود را در مورد موضوع هایی همچون حوادث و سوانح طبیعی و انسان ساز مطرح و پیشنهادهایی در همین خصوص ارائه دادند و در پایان این دیدار هدایایی به رسم یادبود به کودکان و دانش آموزان اهدا شد.همزمان با روز جهانی کودک جمعی از کودکان و نوجوانان مدارس مختلف منطقه 2 با حضور در مرکز فرماندهی و ستاد مدیریت بحران شهر تهران ضمن آشنایی با وظایف، ماموریت و فعالیت های سازمان پیشگیری و مدیریت بحران شهر تهران و سامانه های مختلف پایش و رصد مخاطرات با رئیس، معاونان و مدیران این سازمان در فضایی صمیمی دیدار و گفت و گو کردند.تهرام/7243/ 1539            "}