{"onTitr":" استاندار اصفهان:    ","titr":" پلیس ضابط قانون و صلح و سازش در جامعه هست","describe":" اصفهان- ایرنا - استاندار اصفهان گفت : پلیس فقط ضابط قانون نیست بلکه ضابط صلح و سازش در بین افراد جامعه نیز هست.", "text":"به گزارش ایرنا، محسن مهرعلیزاده عصر روز پنجشنبه در آخرین روز گرامیداشت هفته نیروی انتظامی با حضور در کلانتری 14 کلانشهر اصفهان با تقدیر از تلاش های نیروهای انتظامی در جمع ماموران کلانتری، افزود: نیروی انتظامی با ارائه مشاوره  توانسته است با برقراری صلح و سازش بین شهروندان از ارجاع بسیاری از پرونده ها به قوه قضائیه جلوگیری کند.وی اظهارداشت : این اقدام نیروی انتظامی ضمن کاهش آمار پرونده های ورودی به دادسراها از مشکلات مردم و شهروندان کاسته است که جای تقدیر دارد. استاندار اصفهان با اشاره به این که بیشتر پرونده های اختلاف بین افراد جامعه در کلانتری ها تشکیل می شود، تصریح کرد : بسیار مهم است که ماموران و کارکنان کلانتری ها در زمینه های اجتماعی و روانشناسی از دانش و تخصص لازم برخوردار باشند. وی نقش کلانتری ها در حفظ و برقراری امنیت جامعه را مهم ارزیابی  و اضافه کرد : کلانتری ها کانون بررسی مسائل امنیتی در بخش های مختلف و مقابله با ناهنجاری ها هستند و امید و اعتماد مردم به نیروی انتظامی را تقویت می کنند. مهرعلیزاده با اشاره به نقش نیروی انتظامی در حفظ امنیت و کمک به برقراری عدالت در جامعه بیان کرد : امید مردم در برقراری نظم و امنیت به نیروی انتظامی است و ما باید این سرمایه ارزشمند را بیش از پیش تقویت کنیم. استاندار اصفهان به توطئه های دشمنان برای برهم زدن نظم و امنیت جامعه در سال های گذشته اشاره کرد و گفت: نیروی انتظامی توانسته است با درایت با این توطئه ها مقابله کند و با جدا کردن صف مردم از عناصر بیگانه در ناآرامی ها، موجب حفظ آرامش جامعه شده است. پیش از سخنان استاندار، سرهنگ ' حسین حسین زاده ' جانشین فرماندهی انتظامی استان اصفهان با ارائه گزارشی از فعالیت های این نیرو، گفت: کلانتری ها بازوان توانمند پلیس برای حفظ و برقراری آرامش و امنیت جامعه هستند. وی با اشاره به فعالیت کلانتری ها در زمینه های مبارزه با مواد مخدر و سرقت، مقابله با اراذل و اوباش و نزاع های خیابانی و رسیدگی به اختلاف های خانوادگی افزود: نیروی انتظامی شامل بخش های مختلفی در سطح منطقه هستند اما کلانتری ها نیروی انتظامی کوچک در محله ها هستند. جانشین فرماندهی انتظامی استان اصفهان ادامه داد : کلانتری ها با رویکرد پیشگیری و استفاده از آموزه های دینی و اخلاقی و ارائه مشاوره به شهروندان توانسته اند، صلح و سازش را در جامعه برقرار کنند. به گفته وی 35 درصد از پرونده های تشکیل شده در کلانتری های استان به صلح و سازش منجر و از ارجاع به دادگستری جلوگیری شده است.       وی با اشاره به اینکه 22 کلانتری در اصفهان فعال هستند ، افزود: با تجهیز این کلانترها در 10 سال گذشته آنها به استانداردهای بین المللی نزدیک شده اند. 13 تا 19 مهر به عنوان هفته نیروی انتظامی نامگذاری شد.           /6026/2093            "}