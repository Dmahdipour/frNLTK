{"onTitr":" رئیس دانشگاه امیر کبیر در گفت و گو با ایرنا اعلام کرد:    ","titr":" تسهیلات وزارت علوم برای انتقال دانشجویان ایرانی به کشور","describe":" تهران - ایرنا - رئیس دانشگاه صنعتی امیر کبیر درباره انتقال دانشجویان ایرانی مشغول به تحصیل در خارج از کشور به دلیل مشکلات ارزی به دانشگاه های داخلی گفت: وزارت علوم تسهیلاتی را فراهم و بخشنامه ای به دانشگاه ها در ارتباط با انتقال این دانشجویان صادر کرد.", "text":"سیداحمد معتمدی روز یکشنبه در گفت و گو با خبرنگار گروه دانشگاه ایرنا افزود: اگر درخواست هایی در این ارتباط به دانشگاه ارجاع شود و دانشجویان متقاضی شرایط علمی دانشگاه را احراز کنند از سوی دانشگاه صنعتی امیر کبیر بررسی می شود.معتمدی گفت: هر دانشگاهی در این ارتباط ضوابطی دارد که بر اساس این ضوابط با دانشجویان متقاضی همکاری خواهد شد. به گفته وی، انتقال دانشجویان مشغول به تحصیل در خارج از کشور به دانشگاه های داخلی همه ساله انجام می شود و این انتقال ها طبق ضوابط وزارت علوم، تحقیقات و فناوری است.معتمدی افزود: احتمالا با تامین نیازهای ارزی تعداد دانشجویان انتقالی بیشتر خواهد شد.رئیس دانشگاه امیر کبیر با بیان این که پروسه تامین ارز مورد نیاز دانشگاه ها در حال انجام است گفت: این امر پروسه کوتاه مدتی نیست و چند ماه زمان می برد، اما قول های خوبی در این زمینه داده شده که امید است تا پایان امسال محقق شود.با اشاره به تاثیر نوسانات نرخ ارز در خرید تجهیزات و سفرهای علمی دانشگاه ها افزود: بخشی از رفع این مشکل به دانشگاه ها برمی گردد و بخش دیگر با سازمان برنامه و بودجه است.وی از انجام مکاتبات با معاون اول رییس جمهوری در این ارتباط و صدور دستور جبران کسری این بخش، از سوی اسحاق جهانگیری خبر داد.رئیس دانشگاه امیر کبیر درباره موفقیت های علمی کشور هم گفت: فاصله دانشگاه ها و بخش علمی کشور با شاخص های جهانی نسبت به دیگر بخش ها اعم از تولیدی و خدماتی زیاد نیست.به گفته معتمدی، بخش های علمی و دانشگاه های کشور موفق ترین بخش ها در کسب شاخص های بین المللی هستند.وی در عین حال تصریح کرد: هر چند که ارتباط ها با دانشگاه های خارجی و اعزام استادان وجوددارد اما روابط بین الملل یکی از نقاط ضعف ما است.معتمدی خاطرنشان کرد: استادان دانشگاه صنعتی امیر کبیر در سال 2017 ، 819 مقاله مشترک با استادان خارجی داشتند که به طور متوسط بیش از یک و نیم مقاله به ازای هر استاد است.به گفته رییس دانشگاه صنعتی امیر کبیر، این دانشگاه رتبه نخست کشور را بدین لحاظ دارد.معتمدی گفت: اگر چه مسایل سیاسی بر بخش های علمی اثرگذار است اما تاثیرات آن کمتر بوده و دانشگاه تلاش می کند مشکلات به حداقل برسد.**6984** 1200            "}