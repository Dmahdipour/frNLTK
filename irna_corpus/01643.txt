{"onTitr":"","titr":" خسارت سیلاب گیلان افزون بر 600 میلیارد تومان اعلام شد","describe":" رشت- ایرنا- معاون مدیریت بحران استانداری گیلان گفت: سیلاب روزهای گذشته در بخش های مختلف افزون بر 600 میلیارد تومان خسارتبه استان وارد کرد.", "text":"کاظم یوسفی عصر چهارشنبه در گفت و گو با ایرنا این خسارت ها را در بخش امور زیر بنایی ، پل ها ، راهها ، زیرساخت ها ، در بخش معیشتی و آسیب به سکونت گاه ها ، زراعی و زمین های زراعی و محصولات کشاورزی، دام و طیور عنوان کرد. وی بیشترین خسارت وارد شده را به امور زیر بنایی و زیر ساختی و بویژه پل ها و راه ها ذکر کرد.بارش های شدید چند روز گذشته در گیلان موجب آبگرفتگی شهرها ،  منازل مسکونی واحدهای تجاری و جاری شدن سیلاب شد.براثر وقوع این سیلاب 57  دستگاه پل و آب رو در استان بین 20 تا 100 درصد تخریب شد، همچنین بسیاری از راههای استان آسیب دید و 33 محور مواصلاتی مسدود شدکه هنوز دو راه فرعی در استان بسته است . همچنین آب شرب چندین هزار خانوار روستایی و گاز افزون بر یکهزار و 400 روستایی نیز به منظور ایمنی و جلوگیری از خطرات احتمالی قطع شد و 200 خانوار روستایی بی برق شدند. اگرچه با اهتمام دستگاههای اجرایی عمده مشکلات در حوزه آب، برق، گاز و راه  رفع شده است اما آسیب های وارده به بخش های مختلف هنوز برطرف نشده و نیازمند اعتبار است.رئیس سازمان برنامه و بودجه نیز امروز از اختصاص 159 میلیارد تومان اعتبار به سیل زدگان شمال کشور  خبر داد و اعلام کرد : براساس مصوبه امروز (چهارشنبه)  هیات وزیران 9 میلیارد تومان برای تامین نیازهای فوری سیل زدگان، 50 میلیارد تومان برای امور هزینه ای و یکصد میلیارد تومان برای امور زیربنایی و تملک دارایی مناطق سیل زده در استان های گیلان و مازندران اختصاص یافت.این اعتبارها برای مرمت زیرساخت ها به ویژه پل ها مصوب شده است. 7296 / 6030            "}