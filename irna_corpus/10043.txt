{"onTitr":"","titr":" صف کشی آمریکا و رژیم صهیونیستی در مقابل استقلال آژانس","describe":" تهران- ایرنا- آژانس بین المللی انرژی اتمی (LAEA) به صراحت اطلاعات رژیم صهیونیستی درباره تاسیسات هسته ای ایران را صوری خواند و بر استقلال این نهاد بین المللی تاکید کرد؛ استقلالی که به نظر می رسد آمریکا و صهیونیست ها به عمد آن را نادیده می گیرند.", "text":"به گزارش روز چهارشنبه ایرنا، «یوکیا آمانو» مدیر کل آژانس بین المللی انرژی اتمی روز گذشته در بیانیه ای تاکید کرد که استقلال آژانس اهمیت فوق العاده ای دارد و این  نهاد هر وقت لازم باشد بازرسان خود را برای نظارت بر اماکن و تاسیسات اعزام می کند. وی گفت که آژانس به اطلاعاتی که به ظاهر ارزشمند هستند، توجهی ندارد. این بیانیه آمانو پاسخ به اظهاراتی بود که «بنیامین نتانیاهو» نخست وزیر رژیم صهیونیستی در اجلاس امسال مجمع عمومی درنیویورک ایراد کرد. نتانیاهو در این اجلاس با نشان دادن نقشه ای گفت: امروز می خواهم از تاسیسات جدید هسته ای ایران در تهران رونمایی کنم. اینجا ظاهرا یک کارگاه قالیشویی بوده اما در واقع انبار اتمی است.نتانیاهو مدعی شد که ایران یک انبار هسته ای در منطقه «تورقوزآباد» در جنوب تهران دارد که آن را از بازرسان آژانس بین المللی انرژی اتمی مخفی نگه داشته است.وی گفت که ایران از این انبار برای ذخیره تجهیزات و مواد اتمی برنامه هسته ای مخفی خود استفاده می کند و 300 تن از این تجهیزات و مواد در این انبار وجود دارد که 15 کیلوگرم از آن خارج شده است.نتانیاهو حتی گفت که اطلاعات مربوط به این انبار ادعایی را به آژانس بین المللی انرژی اتمی ارائه داده است اما در عین حال با عصبانیت از بی تفاوتی آژانس به ادعاهای بی اساسش، خطاب به آمانو گفت: کار درست را انجام دهید.نخست وزیر رژیم صهیونیستی با بی توجهی به گزارش های فصلی آژانس که همگی موید پایبندی ایران به توافق هسته ای است، خطاب به آمانو گفت: یک بار و برای همیشه حقیقت را درباره ایران به جهان بگویید. یک مقام اطلاعاتی آمریکا کمی بعد به این اظهارات نتانیاهو واکنش نشان داد و گفت این اطلاعات از نظر واشنگتن موضوع تازه ای نیست و مقامات کشورش از این اطلاعات آگاه بوده اند. رسانه های صهیونیستی در بازتاب بیانیه روز سه شنبه آژانس تصدیق کردند که این نهاد خواسته اسرائیل را رد کرده و روزنامه «تایمز آو اسرائیل» با این تیتر گزارش داد که آژانس هسته ای سازمان ملل به اتهامات صوری بنیامین درباره ایران بی توجهی کرد.این روزنامه صهیونیستی در گزارش خود تایید کرد که «اسرائیل بشدت مخالف توافق هسته ای است» و به دونالد ترامپ رئیس جمهوری آمریکا به دلیل تصمیمش برای خروج از توافق هسته ای تبریک گفت.نتانیاهو آوریل گذشته نیز تلاش کرد با نشان دادن اسناد ادعایی درباره گذشته برنامه هسته ای ایران در توافق هسته ای اختلال ایجاد کند.وی مدعی شد که آرشیو مخفی که از یک انبار در تهران کشف شده شامل طرح هایی برای ساخت کلاهک هسته ای است.آژانس همان زمان هم با تایید صلح آمیز و شفاف بودن فعالیت هسته ای ایران، تلاش نتانیاهو برای برهم زدن برجام را در آستانه تصمیم ترامپ درباره تعلیق تحریم های هسته ای در چارچوب این توافق ناکام گذاشت و اعلام کرد که آژانس چنانکه در گزارش سال 2015 بیان کرده است، پس از سال 2009 ( 1388) هیچ نشانه ای از فعالیت های هسته ای مرتبط با جنبه های غیرصلح آمیز را در ایران شاهد نبوده است.«فردریک دال» یکی از سخنگویان آژانس بین المللی انرژی اتمی بدون اشاره مستقیم به ادعاهای نتانیاهو گفت: آژانس تمام اطلاعات مرتبط با راستی آزمایی را که در اختیار داشته باشد، ارزیابی می کند اما این رویه آژانس نیست که بطور علنی درباره موضوعات مربوط به چنین اطلاعاتی بحث کند.نتانیاهو روز سه شنبه در واکنش به بیانیه آمانو گفت مدیر کل آژانس از همه تاسیسات مربوطه بازدید نکرده است و از آژانس خواست از انبار اتمی ادعایی بازدید کند. دفتر نتانیاهو با صدور بیانیه ای اعلام کرد: دلیلی برای صبر کردن وجود ندارد. آژانس باید از این مکان بازدید کند و فورا ناظرانش را با شمارشگر گایگر که معمولاً برای سنجش آلودگی‌های رادیواکتیو استفاده می شوند به این انبار هسته ای در تهران اعزام کند.دولت ترامپ که علنا مخالفت خود را با توافق ابراز کرده و حمایت هایش از رژیم صهیونیستی سابقه دارد، در این مورد نیز طرف نتانیاهو را گرفته و بدون توجه به تاکید آژانس بر مستقل بودن این نهاد بین المللی، تلاش می کند آژانس را وادار کند تا بازرسان خود را برای تحقیقات درباره ادعاهای ترامپ اعزام کند. یک مقام ارشد وزارت امور خارجه آمریکا به تارنمای واشنگتن فری بیکن گفته است که نتانیاهو تصاویری از تاسیسات انبار مخفی ایران را در مجمع عمومی به نمایش گذاشت و آمریکا خواستار افشای بیشتر این تاسیسات است.این مقام آمریکایی که نامش فاش نشده است افزود: ما از آژانس انتظار داریم به روشی مسئولانه و به موقع در پیگیری هر گونه اطلاعات موثقی از جمله اطلاعات ارائه شده از سوی نتانیاهو اقدام کند؛ این اطلاعات می تواند نشان دهد که ایران به تعهداتی که آژانس مسئول راستی آزمایی آنها می باشد، عمل نکرده است.فشارهای  آمریکا و رژیم صهیونیستی در حالی صورت می گیرد که آژانس بین المللی انرژی اتمی تاکنون در 12 گزارش خود تایید کرده که ایران به تعهدات خود در چارچوب توافق هسته ای سال 2015 پایبند بوده است.آمانو پیشتر به روزنامه فایننشال تایمز گفته بود: ما به تمامی مکان هایی که برای بازدید در ایران به آنها نیاز داشته ایم، دسترسی داریم.نتانیاهو در مجمع عمومی با نمایش تصاویری از به اصطلاح انبار سری در منطقه «تورقوزآباد» تهران مدعی شد که « برای نخستین بار این مساله را افشا می‌کنم که ایران تاسیسات سری دیگری در تهران دارد. یک انبار سری هسته ‌ای برای انبار کردن حجم وسیعی از تجهیزات و مواد از برنامه مخفی اتمی ایران. این محل در یک قالی‌شویی ساده است!». این اظهارات که سوژه طنزی را پدید آورد و بسیاری به این ادعاهای او خندیدند و حتی «عباس عراقچی» معاون وزیر امور خارجه کشورمان گفت عده ای نتانیاهو را این بار با ارجاع به تورقوز آباد سرکار گذاشته اند.به نظر می رسد آمریکا اکنون با درخواست از آژانس برای اعزام ناظران خود به این مکان همچون نتانیاهو و رژیم صهیونیستی سرکار رفته است. اروپام**9158**1485            "}