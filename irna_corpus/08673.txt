{"onTitr":"","titr":" مربی تیم فولاد: تیم ما از تصمیمات داوران بسیار متضرر شد","describe":" اهواز - ایرنا - مربی تیم فوتبال فولاد خوزستان گفت: تصمیمات داوران در هفته های اخیر به ویژه در نتیجه بازی مقابل ماشین سازی تاثیر گذار بود و ما از این بابت بسیار متضرر شدیم.", "text":"عزیز فریسات روز پنجشنبه در گفت و گو با خبرنگار ایرنا درخصوص روند نتیجه گیری تیم فولاد افزود: تیم ما در بازی با ماشین سازی بر بازی تسلط داشت و اگر داور بازی عادلانه تر قضاوت می کرد، می توانستیم به برتری برسیم. اخراج تارتا در دقیقه 58 تصمیمی اشتباه بوده و یک موقعیت پنالتی به سود ما گرفته نشد.وی با بیان اینکه بسیاری از بازیکنان اصلی و با تجربه ما به دلایلی از تیم کنار هستند، گفت: خوشبختانه بازیکنان جوان و مستعدی داریم که تا این لحظه به خوبی کار کرده اند. روز به روز تلاش بازیکنان در تمرینات بیشتر می شود تا بتوانند فوتبال زیباتری به نمایش بگذارند.مربی تیم فولاد در خصوص عملکرد خط دفاعی تیمش افزود: بازیکنان جوان خط دفاعی ما برابر ماشین سازی عملکرد خوبی داشتند اگرچه می توانند بهتر عمل کنند. لوپز بازیکن برزیلی ما در خط دفاعی تا اندازه زیادی به بازی مسلط شده و با توجه به فیزیک جسمی خوبی که دارد می تواند ضمن ایجاد هماهنگی بیشتر با سایر بازیکنان در تقویت خط دفاعی نقش مفیدی داشته باشد.وی در خصوص بازی تیمش مقابل پدیده در مرحله یک هشتم نهایی جام حذفی گفت: در طول هفته بازی های تیم پدیده را به خوبی آنالیز کردیم و نقاط ضعف و قوت آنها را به بازیکنان یادآوری کردیم. وی ادامه داد:برای برد به مشهد می رویم و می خواهیم صعود خود را جشن بگیریم. بازیکنان جوان ما از نام حریفان و شرایط بازی آنها واهمه ای ندارند و با تمام وجود برای ارایه فوتبال زیبا به میدان می روند.فریسات در ادامه با تشکر از هواداران تیم فولاد خوزستان گفت: حمایت هواداران در این برهه زمانی کمک بسیاری به تیم می کند. هرچند که ما در حال بهتر شدن هستیم، اما هوادار از تیم فولاد انتظار بیشتری دارد. بی شک در ادامه مسابقات شرایط تیم ما تغییر پیدا کرده و یک فوتبال حمله ای و خوزستانی پسند ارایه خواهیم داد.به گزارش ایرنا تیم فولاد خوزستان از ساعت 16:35 روز جمعه 13 مهر، در مرحله یک هشتم نهایی جام حذفی به مصاف تیم پدیده مشهد خواهد رفت. 9879/ 6037            "}