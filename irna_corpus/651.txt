{"onTitr":"","titr":" روسیه پرتاب فضاپیماهای سرنشین دار را متوقف کرد","describe":" مسکو - ایرنا - روسیه پس از سانحه ای که روز پنجشنبه برای فضاپیمای سایوز بوجود آمد و در نتیجه آن دو فضانورد روس و آمریکایی دقایقی پس از پرتاب به زمین بازگشتند، پرتاب فضانوردان به ایستگاه فضایی بین المللی را به حالت تعلیق درآورد.", "text":"به گزارش ایرنا، شرکت فضایی روس کاسموس که اکنون تنها شرکت اعزام فضانوردان در جهان به حساب می آید، اعلام کرد: تصمیم گرفته شده است تا روشن شدن علت سانحه فضایی، پرتاب فضاپیماهای سرنشین دار به ایستگاه فضایی بین المللی را که در زمان حاضر فقط از پایگاه فضایی بایکانور روسیه در قزاقستان صورت می گیرد، متوقف کنیم.  روسیه همچنین کمیسیون تحقیقات برای بررسی سانحه فضایی اخیر تشکیل داده است.یوری بوریسوف معاون نخست وزیر روسیه که مسئول امور فضایی در دولت روسیه است روز پنجشنبه در جمع خبرنگاران گفت که علت سانحه فضاپیمای سایوز بروز نقص فنی هنگام جدا شدن بخش اول موشک حامل بود.وی با اشاره به اینکه روسیه با آمریکا موافقتنامه برای استفاده فضانوردان آمریکایی از فضاپیماهای سایوز برای انتقال به ایستگاه فضایی بین المللی دارد، اظهار کرد: امیدواریم آمریکا وضعیت بوجود آمده را درک کند. در همین حال سرگئی کریکالف مدیر اجرایی شرکت دولتی روس کاسموس به ریانووستی گفت: برنامه پرتاب ها به ایستگاه فضایی بین المللی و نیز تاریخ بازگشت خدمه ایستگاه به کره زمین تغییر کرده است.وی افزود: به احتمال زیاد تاریخ پرتاب موشک فضایی باری (پروگرس) به فضا نیز تغییر می کند. به گزارش ایرنا، فضاپیمای سایوز دقایقی پس از پرتاب از پایگاه فضایی بایکانور روسیه در قزاقستان با نقص فنی مواجه شد و یک فضانورد روسی و یک آمریکایی با کپسول ویژه سایوز به زمین بازگشتند. این نخستین سانحه برای فضاپیماهای سرنشین دار در روسیه معاصر (27 سال پس از فروپاشی شوروی) است. اروپام**391**1346**3404            "}