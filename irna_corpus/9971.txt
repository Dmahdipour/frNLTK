{"onTitr":"","titr":" روسیه از امکان افزایش تولید نفت خبر داد","describe":" مسکو - ایرنا - وزیر انرژی روسیه از امکان افزایش تولید نفت این کشور در ماه های آینده خبر داد.", "text":"به گزارش خبرنگار ایرنا، وزیر انرژی روسیه امروز (چهارشنبه) در همایش بین المللی هفته انرژی روسیه در مسکو خاطرنشان کرد: سطح تولید نفت روسیه به اوج خود نرسیده و امکان افزایش آن وجود دارد. وی ادامه داد: میانگین تولید نفت روسیه در ماه سپتامبر 11 میلیون و 350 هزار بشکه در روز بود. وزیر انرژی روسیه خاطرنشان کرد: پیش بینی تولید نفت روسیه برای ماه اکتبر بی معنی است زیرا تولید نفت به وضع بازار مصرف و برخی عوامل دیگر بستگی دارد.همایش بین المللی هفته انرژی روسیه تا دو روز ادامه خواهد داشت.در این همایش یک نشست پانل و چند نشست تخصصی درنظر گرفته شده و از مقام ها و وزیران انرژی چند کشور از جمله ایران، عربستان سعودی و نیجریه برای شرکت در آن دعوت شده است. به گزارش ایرنا، نوواک پیشتر گفته بود که کشورهای غیر اوپک تولید کننده نفت از توانایی برای افزایش تولید نفت برخوردارند. وزیر انرژی روسیه خاطرنشان کرد: اکنون در بازار کمبود نفت نداریم ضمن اینکه باید کاهش تقاضا در بازار نیز مورد توجه تولید کنندگان قرار گیرد.وی ادامه داد: توانمندی کشورهای خارج از اوپک می تواند در صورت نیاز بکار گرفته شود، اما همه تولیدکنندگان توانایی افزایش تولید نفت را ندارند. نوواک همچنین گفت که روسیه می تواند در طول سال تولید نفت خود را 300 هزار بشکه در روز افزایش دهد؛ شرکت های نفت روسیه از چنین توانایی برخوردارند.سهم روسیه از توافق اوپک و کشورهای غیر عضو آن برای افزایش تولید یک میلیون بشکه نفت در روز در جهت کنترل قیمت نفت در جهان، روزانه 200 هزار بشکه است. پیشتر رسانه های روسیه خبر داده بودند که بیژن نامدار زنگنه وزیر نفت ایران نیز برای شرکت در این همایش راهی روسیه خواهد شد اما وزیر نفت ایران راهی روسیه نشده است و گفته شده است که یکی از معاون وی در این نشست شرکت می کند.اروپام**391*1346 ** 1546            "}