{"onTitr":" دبیر شورای عالی فضای مجازی کشور:    ","titr":" موکب مجازی برای ایام اربعین حسینی راه اندازی می شود","describe":" تهران- ایرنا- دبیر شورای عالی فضای مجازی کشور از راه اندازی موکب مجازی برای ساماندهی فعالیت های فرهنگی و محتوایی و به اشتراک گذاری آنها در فضای مجازی در ایام راهپیمایی اربعین حسینی خبر داد.", "text":"به گزارش ایرنا از مرکز ملی فضای مجازی کشور، دکتر سید ابوالحسن فیروزآبادی در نشست مشترک هشتاد و سومین جلسه کمیسیون ارتقای تولید محتوای فضای مجازی با دستگاه های مسئول در کمیته فضای مجازی اربعین افزود: با راه اندازی موکب مجازی تمامی فعالیت های فرهنگی و محتوایی در فضای مجازی ساماندهی می شود و برای تولید محتوا و به اشتراک گذاری آن فعالیت گسترده ای صورت می گیرد.وی با اشاره به این که موکب مجازی فضایی است که تمامی تولیدکنندگان محتوا بتوانند نذورات و خدمات فرهنگی و محتوایی خود را به زائران و علاقمندان ارایه کنند، گفت: فضای مجازی باید برکات زیارت اربعین را فراتر از زمان و مکان به جان ها و فطرت های مستعد برساند و سرزمین دل های خسته و آماده را از آثار این منسک آسمانی و همایش بی بدیل مردمی و راهپیمایی بی نظیر جهانی سیراب کند.فیروزآبادی تاکید کرد: هماهنگی دستگاه های مسئول در این رابطه، تلاش برای برقراری شبکه ارتباطی مطلوب، وحدت در اطلاع رسانی و مدیریت شایعات، تولید محتوا و پاسخگویی به شبهات احتمالی در فضای مجازی از اهمیت ویژه ای برخوردار است.وی با اشاره به ویژگی وحدت بخشی اربعین، تصریح کرد: امسال هماهنگی بهتری با عراق انجام شده و برهمین اساس امیدواریم سرویس دهی و ارتباطات بسیار روان تر و بهتر صورت گیرد و اختلال کمتری برای ارتباطات تلفنی و اینترنت زائرین ایجاد شود.رئیس مرکز ملی فضای مجازی با بیان این که در داخل مرزها پیش بینی گسترده تری شده است، اظهار داشت: سه بالن برای بهبود ارتباطات زائرین در نظر گرفته شده و همچنین سه گروه در شهرهای مختلف برای پشتیبانی محتوایی زائرین در فضای مجازی در حوزه آموزش و راهنمایی آنها در مباحث معنوی و معرفتی فعال خواهند بود.وی با اشاره به هماهنگی صورت گرفته برای پاسخگویی به شبهات و مسائلی که به هر دلیلی در فضای مجازی مطرح می شود، افزود: پیش بینی شده تا پاسخگویی و حرکت محتوایی مناسبی در فضای مجازی انجام شود و براساس آن امسال از نمایندگان دستگاه های مسئول دعوت می شود تا با حداکثر ظرفیت برای برگزاری هر چه بهتر این مراسم فعالیت کنند.دبیر شورای عالی فضای مجازی کشور در خصوص اطلاع رسانی و مدیریت شایعات در فضای مجازی گفت: امسال در کنار فعالیت های گسترده تر در این حوزه یک اپلیکیشن مشخص به عنوان محور ارتباطات محتوایی زائران در نظر گرفته شده که البته از همه تولیدات در این حوزه نیز استقبال می شود.در این جلسه ابتدا گزارش فضای مجازی در اربعین سال های 95 و 96 ارایه شد و سپس وضعیت خدمات شبکه و ارتباطات در سال گذشته بررسی و تصمیمات لازم برای رفع موانع و بهبود سرویس های ارتباطی در سال جاری اتخاذ شد. همچنین مسئولین کمیته فضای مجازی اربعین و نمایندگان نهادهای فرهنگی و مردمی گزارشی از برنامه های پیش بینی شده برای مراسم اربعین امسال را ارایه کردند.علمی ** 1201 2017            "}