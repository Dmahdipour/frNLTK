{"onTitr":"","titr":" نشست های مردمی کلید افزایش اعتماد عمومی جامعه است","describe":" اراک - ایرنا - استاندار مرکزی گفت: برگزاری نشست های مردمی کلید افزایش اعتماد عمومی و آشنایی با مشکلات شهروندان جامعه است.", "text":"به گزارش ایرنا، سید«علی آقازاده» روز چهارشنبه در نشست مردمی با تولیدکنندگان و مردم استان مرکزی در اراک افزود: برگزاری این نشست ها تاثیر بسزایی در افزایش ارتباط هرچه بیشتر مردم با مسئولان، افزایش اعتماد عمومی و تسریع در رفع مشکلات جامعه دارد.وی ادامه داد: در این نشست ها با تعامل و همدلی هرچه بیشتر مسئولان و مردم زمینه حل برخی مشکلات و افزایش تولید و اشتغال در استان فراهم می شود.استاندار مرکزی خاطر نشان کرد: تسهیل در رفع مشکلات مردم و واحدهای تولیدی و بهره گیری از ظرفیت بخش خصوصی یکی از بهترین راهبردها برای رفع معضل بیکاری و افزایش اشتغال پایدار در جامعه به شمار می رود که این مهم با برگزاری نشست های مردمی، اتحاد و همدلی بخش خصوصی و دولتی محقق می شود.آقازاده گفت: نشست روز جاری با هدف رفع مشکلات مردم و اختلافات برخی دستگاه های اجرایی استان برگزار شده است.در این نشست که با حضور استاندار مرکزی و برخی مدیران اجرایی استان برگزار شد دستورات لازم برای 6 پرونده مورد اختلاف برخی دستگاه های اجرایی استان صادر شد.همچنین در این نشست به مشکلات 10 نفر از تولیدکنندگان و مردم استان مرکزی در حوزه های مختلف کشاورزی، سرمایه گذاری و اقتصادی توسط استاندار رسیدگی و دستورات لازم برای رفع این مشکلات به دستگاه های اجرایی و فرمانداران صادر شد.استان مرکزی چهارمین قطب صنعت کشور و دومین قطب صنایع مادر تخصصی کشور است که در تنوع تولیدات صنعتی در کشور رتبه نخست را دارد.1955/3075            "}