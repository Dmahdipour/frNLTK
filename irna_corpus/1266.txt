{"onTitr":"","titr":" آنچه بر دنیا گذشت","describe":" سنندج - ایرنا - دوشنبه 16 مهر، رسانه های کردستان خبری تلخ مخابره کردند که از مرگ دختر بچه هفت ساله ای بنام دنیا ویسی حکایت داشت که در شانزدهمین روز از اولین سال حضورش در کلاس درس، بر اثر ریزش دیوار حیاط مدرسه روستای گرماش جان خود را از دست داده بود.", "text":"به گزارش خبرنگار ایرنا، زنگ تفریح آخر کلاس زده شد و دنیا و دوستانش در حال بازی با توپ بودند که توپشان پشت دیوار مدرسه افتاد، دنیا بدنبال آن می رود و توپ را برای همکلاسی هایش می اندازد، در مسیر بازگشت به حیاط مدرسه اما صدای مهیب فرو ریختن دیوار کهنه، دنیا را بر سر خانواده اش خراب می کند، او زیر آوار می ماند و جان می بازد.اولین اظهارات درباره مرگ دنیا ساعاتی بعد منتشر شد، رئیس آموزش و پرورش ناحیه 2 سنندج در شبکه های اجتماعی از مرگ دختر بچه پایه اول ابتدایی در روستای گرماش به علت فرو ریختن دیوار حیاط مدرسه خبر داد.محمدسعید کنعانی گفت که دیوار فرسوده مدرسه عامل مرگ دنیاست و او پس از اینکه توسط مدیر مدرسه به بیمارستان بعثت سنندج منتقل می شود بر اثر شدت جراحات جان باخته است.دنیا یکی از 13 دانش آموز کلاس چند پایه دبستان ظفر روستای گرماش بود، روستایی که حالا فقط 12 دانش آموز دارد.** حادثه از نگاه مدیرکل آموزش و پرورشصبح سه شنبه، دنیا در میان حزن و اندوه خانواده، دوستان و اهالی روستا به خاک سپرده شد، مدیرکل آموزش و پرورش کردستان و جمع دیگری از مسئولان در این مراسم حاضر شدند و با خانواده دنیا ابراز همدردی کردند.رشید قربانی همانجا گفته بود با توجه به شرایط یک سوم مدارس استان که عموما فرسوده هستند، این نمی تواند آخرین حادثه از این دست باشد.وی مدرسه ابتدایی ظفر روستای گرماش را نمونه‌ای از تعداد قابل توجه مدارس فرسوده استان با قدمتی بالای 36 سال معرفی کرد که وضعیت نامطلوب با دیوار‌های در شرف تخریب آنها تهدید جدی برای دانش اموزان است.قربانی علاوه بر فرسودگی ساختمان این مدرسه، وجود دره و رودخانه پشت دیوار مدرسه و فعالیت ماشین آلات سنگین راهداری را در فرو ریختن دیوار حیاط موثر دانست.** روستاییان از دیده هایشان می گویندیکی از اهالی روستا می گوید: می خواستم به شهر بروم که داد و فریاد معلم مدرسه را شنیدم به سمتش رفتم و با دیوار فرو ریخته مواجه شدم، او گفت یکی از بچه ها زیر آوار است، فریاد زدم و چند نفر دیگر به کمک مان آمدند، دنیا را با هم از زیر آوار بیرون کشیدیم.یکی دیگر از شاهدان ماجرا که مرد میانسالی است و با داد و فریاد بچه ها خود را به مدرسه رسانده است، می گوید: وقتی دنیا را بیرون آوردیم، حرکتی نداشت و سر و گردنش ...** تذکر داده بودیممدیرکل نوسازی مدارس کردستان با بیان اینکه 30 درصد مدارس استان تخریبی و غیرقابل استفاده است، از نامه نگاری های چندین باره با آموزش و پرورش درباره غیرقابل استفاده بودن ساختمان مدرسه روستای گرماش خبر می دهد.ماجد احمدی می گوید: از آموزش و پرورش خواسته بودیم تا مدرسه را تخلیه کند اما آنها هم برای تخلیه با مشکلاتی مواجه بودند و متاسفانه این کار انجام نشد. وی نبود اعتبار را مانع اصلی جا ماندن از برنامه تخریب و بازسازی مدارس استان کردستان اعلام کرد.** نمایندگان هم به صحنه آمدنددر پی این حادثه، برخی نمایندگان مردم استان در مجلس شورای اسلامی از دادستان کل کشور خواستار برخورد قضایی با مسببین فوت این دانش‌ آموز کلاس اول ابتدایی در اثر بروز حوادث ناشی از مدارس نا ایمن شدند.نماینده مردم قروه و دهگلان در مجلس شورای اسلامی در تذکری شفاهی با تبریک روز جهانی کودک به کودکان خطاب به وزیر آموزش و پرورش گفت: به دنبال مصیبت کودکان شین ‌آبادی، اینک دنیای کوچک، «دنیا ویسی» زیر خروارها خاک مدفون شد.علی محمد مرادی افزود: به عنوان یک معلم و امروز در کسوت نماینده مجلس شرمسارم از اینکه در کشوری با درآمد بالای نفتی شاهد پرپر شدن کودکان سرزمینم، بی توجهی و عدم تخصیص بودجه مناسب به آموزش و پرورش برای ساخت مدارس ایمن هستم.مرادی سوء مدیریت را عامل بروز این حوادث در کردستان اعلام کرد.مهدی فرشادان یکی از دو نماینده مردم سنندج، کامیاران و دیواندره در مجلس شورای اسلامی هم گفت که ماجرا را تا مجازات مقصرین این حادثه دردناک پیگیری می کند.وی افزود: بارها گفته ایم مدارس فرسوده ای که قابل استفاده نیستند باید از گردونه خارج شوند، اما این اتفاق نیفتاده است.محسن بیگلری نماینده مردم سقز و بانه هم در نطق اضطراری خود در جلسه علنی روز سه شنبه مجلس با اشاره به اینکه مردم کردستان داغدار «دنیا» هستند، یک سوال مطرح کرد و آن اینکه آیا مردم مناطق محروم باید از اینکه کودکان خود را به مدرسه می فرستند، بترسند؟سید محمد بطحایی وزیر آموزش و پرورش هم گفته تیمی را برای بررسی این حادثه مامور کرده و دستور لازم برای پیگیری موضوع را داده است.** بررسی ها ادامه دارددادستان عمومی و انقلاب کردستان هم که از همان دقایق اول به این پرونده ورود پیدا کرده است، می گوید: تحقیقات از جهات مختلف در مورد مرگ دختر بچه هفت ساله اهل روستای گرماش شهرستان سنندج بلافاصله پس از اطلاع از مرگ این دختر بچه آغاز شده ولی علت مرگ هنوز مشخص نشده است.اکبر جوهری افزود: معاون دادستان و بازپرس ویژه قتل و اکیپی از کارآگاهان مجرب پلیس به صورت ویژه در حال بررسی این پرونده هستند و به محض کسب اطلاعات دقیق از پزشکی قانونی در خصوص علت مرگ، اطلاع رسانی از طریق رسانه های رسمی انجام می شود.وی با بیان اینکه هنوز پزشکی قانونی در خصوص علت مرگ اعلام نظر نکرده است، اضافه کرد: دستور قضایی برای بررسی و اطمینان از علت دقیق مرگ صادر شده و آزمایشات لازم از سوی پزشکی قانونی در حال انجام است.دادستان عمومی و انقلاب کردستان با تاکید بر اینکه هر گونه انتشار خبر و اطلاع رسانی در خصوص این پرونده به نقل از دادستان در فضای مجازی و برخی سایت ها مستند نیست و تایید نمی شود، گفت: انتشار چنین اخبار کذبی پیگرد قانونی دارد.** چند دنیای دیگر؟«دنیا ویسی» آخرین دانش آموزی نخواهد بود که دیوار سست ساختمان مدرسه تخریبی بر سرش آوار می شود و دنیاهای دیگری هم هستند که هر آن امکان دارد دیوار بی مبالاتی برسرشان آوار شود.باید تدبیری اساسی برای دانش آموزان شاغل به تحصیل در اینگونه مدارس تخریبی اندیشیده شود.290 هزار دانش آموز در مقاطع تحصیلی مختلف در سه هزار و 800 مدرسه استان کردستان تحصیل می کنند که حدود یک سوم این مدارس فرسوده، قدیمی و نیازمند بازسازی و بهسازی هستند.7345/9102            "}