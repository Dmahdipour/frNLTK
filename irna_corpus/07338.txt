{"onTitr":"","titr":" حافظ بزرگداشتی جهانی می خواهد","describe":" روزنامه تماشا چاپ شیراز شنبه در شماره 1646 یادداشتی با عنوان 'شاعر جهانی «حافظ» بزرگداشتی جهانی می‌خواهد' منتشر کرده است.", "text":"در این یادداشت به قلم سید محی الدین حسینی ارسنجانی آمده است: یکی از جمله مشاهیر ادبی جهان و از شخصیت‌های تاثیرگذار در زبان و ادب فارسی و غیرفارسی خواجه شمس الدین محمد حافظ شیرازی علیه الرحمه است.او از شاعران و عارفان بزرگ جهان اسلام می‌باشد که هر چند قدر و قیمت او در ایران یکصد ساله اخیر به درستی شناخته و دانسته شده اما در دیار فرهنگ، هنر و ادب ایران یعنی شیراز جنت طراز شخصیت و عظمت حافظ و کارکرد او در عرصه فرهنگ، تفکر و دانایی و دیگر موارد علمی و ادبی آنگونه که باید دیده نشده و یاد روزهای بزرگداشت این چهره نامدار فرهنگ و ادب ایران زمین در حد و اندازه یک یادروز استانی و نهایتاً در حد و قواره یادروزی ملی دیده یا برگزار شده و هیچگاه شاهد برپایی پرشور و با شکوه یادمان حافظ و سعدی در سطح و معنای جهانی آن نبوده ایم. اگر چه استادانی از برخی کشورها برای سخنرانی در برنامه یادمان‌های سالانه حافظ دعوت و در سطح ملی نیز از بزرگان و مفاخر ادبی یا شخصیت‌هایی سیاسی و اجرایی از مرکز (تهران) آمده اند و در برنامه‌های بزرگداشت‌های روز حافظ شرکت کرده‌اند اما به جهت شأن و شخصیت بزرگی که حافظ داشته و دارد باید با پرهیز از اجرای برنامه‌های تکراری و کلیشه‌ای، حافظ را در مقیاسی جهانی به جهان و جهانیان عرضه یا معرفی کرد. زیرا حافظ هم مثل سعدی، فردوسی یا مولوی و ... شخصیتی است که شاعران بعد از آنها وامداران مکتب علم و ادب این قله‌های بزرگ شعر و ادب فارسی اند و لذا نمی توان او را دست کم گرفت و به اجرای برنامه‌هایی در حد چند سخنرانی توسط سخنرانان همیشگی در شب یادمان حافظ یا روز بیست مهر بسنده نمود.برپایی یادمان‌های ماندگار در عرصه‌های ادبی وقت گذاری و برنامه ریزی می خواهد و باید دراین خصوص مردانِ مردِ عرصه فرهنگ و هنر از شیراز و فارس و ایران و سایر کشورهای جهان یکی دو سالی گرد هم آیند تا بتوانند زمینه برپایی مراسمی بزرگ و ماندگار و تاریخی راکه هم معرف شناخت و شناساندن حافظ و کارکرد او در عرصه‌های گوناگون شعر و ادب پارسی باشد فراهم نمایند و تاثیرگذاری او را بر شعر و ادب ایران و جهان برای همگان و همه دوران های بعداز ما نیزبه اثبات رسانند.قطعا نباید منکر زحمات ارزنده همه دست اندرکاران و بانیان برگزاری اینگونه مراسم در روز بیستم مهر، قبل ویا بعد از آن شد. اجرشان در پیشگاه خدا و قطب عارفان حافظ، محفوظ و مهجور است اما این کارها، کارهایی فاخر و ماندگار برای بزرگداشت این چنین شخصیت آسمانی نبوده و یا بسیار نازل و ناچیز است و در شأن و شوکت آن دردانه فرهنگ و ادب ایران زمین نبوده و نیست. لذا لازم است تا کارگروهی بسیار منسجم از اندیشمندان و ادیبان و نکته‌سنجان و صاحب نظران عرصه فرهنگ و ادب گرد هم آیند و ماه‌ها پیرامون برگزاری کنگره‌های بزرگ و با عظمت و تاریخی و ماندگار در عرصه جهانی حول محور شناخت و معرفی بزرگترین شاعر و ادیب جهان یعنی حافظ برنامه ریزی نموده و تصمیم‌سازی کنند و پای سران شعر و ادب معاصر جهان را در این کنگره  و کنگره هایی اینچنین در شیراز و ایران باز کنند و حضور نخبگان ادبی دنیا را در مهد شعروادب ایران و جهان یعنی شیراز  قدردانسته و غنیمت بدانند.در این عرصه دولت جمهوری اسلامی ایران نیز باید با همفکری نخبگان خود مصوبه هایی را برای حضور آسانتر و بهتر و بیشتر همه اقشار و علاقه مندان به شعر و ادب ایران و خصوصا شعر حافظ از سراسردنیا دراین محافل پربار ادبی انجام و تسهیلاتی اقامتی و روادیدی در این زمینه در نظر گیرد تا مردم دوستدار حافظ از اقصی نقاط جهان برای دیدن مقبره و بارگاه وی و سیر و سیاحت در شیراز، پایتخت فرهنگی ایران و شهر خلاق ادبی جهان در نظر بگیرند و گردشگری ادبی ایران نیز به یمن وجود مفاخر بزرگی چون حافظ و سعدی و... در سطح بین المللی رونق یابد. منبع: روزنامه تماشا7375/ 2027            "}