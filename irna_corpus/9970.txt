{"onTitr":"","titr":" 4 متهم تخریب آثار تاریخی در اشنویه به دستگاه قضا معرفی شدند","describe":" مهاباد -ایرنا- رییس اداره صنایع دستی، گردشگری و میراث فرهنگی اشنویه گفت: چهار نفر از متهمان تخریب آثار تاریخی و حمل وسایل حفاری غیرمجاز در این شهرستان پس از تشکیل پرونده به دستگاه قضایی معرفی شدند.", "text":"موسی خضری روز چهارشنبه در گفت و گو با خبرنگار ایرنا افزود: این پرونده های قضایی برای سه نفر به اتهام حمل فلزیاب غیرمجاز در محوطه های تاریخی و یک نفر به اتهام تخریب بناهای تاریخی تشکیل شده است. وی اضافه کرد: این افراد پس از تعقیب و گریز چند ساعته ماموران این اداره شناسایی شده بودند.وی بیان کرد: هرگونه تخریب و حفاری در بناهای باستانی و تاریخی ممنوع بوده و ماموران یگان حفاظت این اداره با متخلفان برخورد قانونی می کنند.رییس اداره صنایع دستی، گردشگری و میراث فرهنگی اشنویه در زمینه فعالیت های باستان شناسی در این شهرستان گفت: مجوز اقدام های اولیه از سوی پژوهشگاه میراث فرهنگی کشور برای منطقه تاریخی 'قلاتگه رکاوه' صادر شده است که در صورت تامین اعتبار در یک یا 2 ماه آینده، کارشناسان، مطالعات باستان شناسی خود را در این منطقه آغاز می کنند.به گزارش ایرنا، تاکنون 105 اثر باستانی در شهرستان اشنویه در فهرست آثار ملی کشور به ثبت رسیده است.شهرستان اشنویه به بهشت باستان شناسان معروف است؛ 'قلعه سینگان' یا قلعه موسی خان با بیش از 700 سال قدمت، کتیبه 'عین الروم' که قدیمی ترین سند نوشتاری شمالغرب ایران است، 'قلاتگه رکاوه'، 'کتیبه مرگه کاروان'، 'گردی چوکا'، 'تپه سوجا' و قبرستان ارمنی 'بمزورته' تنها بخشی از آثار باستانی این شهرستان به شمار می رود.شهرستان اشنویه در جنوب آذربایجان غربی واقع است و بیش از 74 هزار نفر جمعیت دارد. 9870/6185/2093            "}