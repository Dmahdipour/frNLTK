{"onTitr":"","titr":" منافع ملی قربانی لجاجت جناحی – فرشاد محسن زاده *","describe":" تهران- ایرنا - این روزها باز گروه اندکی از معترضان اجاره ای درمخالفت با  دو قوه مقننه و مجریه به بهانه اعتراض به لایحهCFT  به اردو کشی خیابانی پرداخته و ندای وا اسفا سر دادند.", "text":"روی سخن این نوشته به آن گروه از معترضانی که ندانسته و ناآگاهانه ملعبه دست دیگران می شوند و در چنین تجمع های صرفا سیاسی و با انگیزه تخریب دولت و قاطبه نمایندگان ملت حضور می یابند ، نیست اما مخاطب آن دسته از رهبران طیف تندرو از اردوگاه دلواپسان است که در هر شرایطی ساز مخالف علیه دولت کوک می کنند حتی اگر این مخالفت با منافع ملی هم در تضاد باشد.         اعتراضات پراکنده روزهای اخیر مقابل خانه ملت ، در حاشیه نماز جمعه تهران و مقابل دفتر رییس مجلس در قم از جنس مخالفت های چندی پیش جمعی از تندروها در حوزه علمیه قم علیه رییس جمهوری است که پیش ازآنکه دغدغه منافع ملی را در سر داشته باشند نشانه هایی از انتقام سیاسی و لجاجت جناحی را که در دل دارند ، بروز می دهند.دلواپسان رادیکال در حالی با برافراشتن پرچم مخالفت از لایحه اصلاح مقابله با تامین مالی تروریسم (CFT) داد سخن می دهند که سه لایحه قبلی این لوایح چهارگانهFATF  پیشتر در مجلس تصویب شد اما اکنون نوبت که به بررسی و تصویب این لایحه رسید با متلهب کردن فضای سیاسی کشور سعی در مرعوب ساختن نمایندگان دارند. کنوانسیون پالرمو ، اصلاح قانون مبارزه با پول شویی و اصلاح قانون مبارزه با تامین مالی تروریسم سه لایحه از لوایح چهارگانه FATF است که از تصویب نمایندگان گذشت اما مایه شگفتی است که این گروه اندک با چهارمین لایحه یعنی CFT که مکمل لوایح پیشین است ، مخالفت می ورزند و جالب تر آنکه همین دلواپسان زمانی که هم اندیشان آنها درمجلس هشتم کنوانسیون مبارزه با فساد یا مریدا و قانون مبارزه با پولشویی و نیز قانون مبارزه با تامین مالی تروریسم را در مجلس اصول گرای نهم تصویب کردند ، منافع ملی را در خطر ندیدند.- که البته آن مصوبات نیز تصمیم درستی بود-    مخالفت و جنجال آفرینی روزهای اخیر اصول گرایان تندرو علیه اصلاح لایحه مبارزه با تامین مالی تروریسم مصوب مجلس نهم (94) درمجلس دهم مرکب از اصلاح طلبان ، اعتدالیون و اصول گرایان میانه تنها نشان دهنده دوگانگی سیاست گروه دلواپسان با گذشته این گروه در قبال این لوایح است که دغدغه منافع ملی فقط دستاویزی برای تشنج اوضاع و فرافکنی است.   البته در این بین ضمن اینکه مخالفت با دولت و جریان اصلاح طلبی با هدف شکست برنامه های دولت به عنوان یک هدف ازسوی دلواپسان تعقیب می شود اما دغدغه ای هم در گروه دلواپسان وجود دارد که جنس آن از نوع دغدغه منافع ملی نیست بلکه از شفافیت مالی بیم دارند. شاهد این مدعا فاش شدن فضاحت های مالی و کلاهبرداری بسیاری از موسسات اعتباری و مالی است که تشت رسوایی آن از بام اقتصاد ایران افتاد و بخش عمده ای از بحران پولی و مالی کشور و مولود ناقص الخلقه اوضاع اقتصادی حاصل کشت جنین در آزمایشگاه های موسسات مالی و اعتباری عموما منسوب به نهادهای خاص بوده است.پس پیداست دلواپسان و اصول گرایان رادیکال به عنوان سهامداران اصلی چنین موسساتی از شفافیت پولی و مالی رویگردان باشند و منافع مالی و سیاسی خویش را در خطر ببینند و با ایجاد هیاهو و فضای مه آلود سعی در وارونه جلوه دادن حقایق داشته باشند تا اینکه طرفی برای خود ببندند.البته شاید اندک افراد دلسوز حاضر دراین هیاهوها هم به جهت عدم اطلاع کافی و نگرانی از شرایط سخت تحریم های غیرقانونی با تصویب چنین لایحه ای تصور کنند ، مختصر منافذی که برای رهایی از تحریم‌ها وجود دارد هم مسدود شود که باید گفت FATF  نظام استاندارد سازی شبکه های بانکی با هدف مبارزه با فساد پولشویی است که از وضعیت پولی و مالی کشورها گزارش می دهد.دیگرهدف این لوایح چهارگانه شناسایی فعالیت های پولی و مالی گروه های تروریستی است که جمهوری اسلامی ایران سال ها است هم قربانی تروریسم و هم پرچمدار مبارزه با تروریسم در منطقه از جمله در  سوریه و عراق است ، کشورهایی که به همراه لبنان و اردن خود عضو FATF هستند. این شفافیت پولی و مالی در راستای مبارزه با گروه های تروریستی نظیر سازمان القاعده، شبه نظامیان طالبان ، بوکوحرام ، جیش العدل ، سپاه صحابه ، جبهه النصره و داعش است که جمهوری اسلامی ایران نیز با این تروریست ها در ستیز است. حال با چنین شناختی ازاهداف لوایح چهارگانه FATF که سه لایحه آن پیشتر از تصویب نمایندگان گذشت و اکنون نیز اصلاح لایحه CFT در مجلس مطرح است مخالفت ناآگاهانه و جنجال آفرینی علیه این لوایح ناخواسته این ذهنیت را القا می کند گروهی که مدافع قاچاق و پولشویی هستند ، دغدغه آن را دارند که با تصویب این لوایح دامنه فعالیت آنان محدود شود.اما نقطه مقابل چنین فرضیه ای این است که با تصویب لایحه اصلاح مقابله با تامین مالی تروریسم اهدافی چون مبارزه با مفاسد اقتصادی، مقابله با جرایم سازمان یافته قاچاق مواد مخدر و اسلحه ، بهبود فضای فعالیت های اقتصادی ، گردش آسان و شفاف پولی و مالی ، مناسبات و مبادلات تجاری بین المللی و افزایش درآمدهای مالیاتی با مسدود شدن منافذ خروج، عواید مالیاتی فراهم می شود.دیگر اینکه بسیاری از کشورهای قدرتمند در نظام سیاسی - اقتصادی بین الملل همانند چین ، روسیه و 28 کشور عضو  اتحادیه اروپا و متحدان منطقه ای جمهوری اسلامی ایران همگی عضو FATF هستند که عضویت تهران در این کنوانسیون از شروط همکاری این کشورها در دوران تحریم و پسا تحریمی ایران خواهد بود.بنابراین انتظار این است که نمایندگان مجلس شورای اسلامی از همه طیف ها و گرایش های سیاسی با ارجح دانستن منافع ملی بر منافع جناحی و اینکه جمهوری اسلامی ایران خود از پیشگامان مبارزه با تروریسم در همه اشکالش است ، فردا به لایحه اصلاح مقابله با تامین مالی تروریسم (CFT) رای مثبت دهند تا بهانه ای برای بهانه جویان تحریم ایران نماند.            "}