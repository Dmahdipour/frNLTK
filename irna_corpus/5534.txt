{"onTitr":" فرمانده انتظامی شرق استان تهران:    ","titr":" مشکل ترافیک شرق تهران به دلیل مشکلات زیرساختی است","describe":" تهران – ایرنا – فرمانده انتظامی ویژه شرق استان تهران گفت: مشکل ترافیک موجود در شهرستان های شرق استان تهران به دلیل مشکلات زیرساختی است که تا برطرف نشود، مسئله ترافیک حل نمی شود.", "text":"به گزارش ایرنا ، سردار عبدالرضا ناظری روز یکشنبه همزمان با سومین روز از هفته نیروی انتظامی و در همایش همیاران پلیس و فرهنگ ترافیک که در کانون هدایت ورامین برگزار شد اظهار داشت: ماهانه 13 میلیون تردد در این بخش از استان ثبت شده که این حجم از ترافیک متناسب با زیرساخت های موجود نیست که تأمین آن به همت مسئولان وزارت راه و شهرداری ها نیاز دارد.وی افزود: معضل ترافیک در برخی شهرستان های شرق استان تهران به دلیل تأمین نشدن زیرساخت های مورد نیاز ، به مشکلی جدی تبدیل شده و اگر این زیرساخت ها در کنار فرهنگ سازی مناسب تأمین نشود، گره ترافیک کورتر می شود.ناظری با انتقاد از عدم وجود دوربین های نظارتی در شهرستان های شرق استان تهران گفت: امروز حتی در بسیاری از مناطق روستایی نیز دوربین های نظارتی نصب شده ولی جای تأسف است که در شهرهای شرق تهران تاکنون این امر محقق نشده است.وی گفت: برخی از شهرهای شرق استان تهران حتی از داشتن چراغ عابر پیاده نیز محرومند و این در حالی است که بسیاری از شهرهای دورتر از پایتخت نیز این امکانات را در شهرهای خود فراهم کرده اند.فرمانده انتظامی با اشاره به نقش همیاران پلیس و فرهنگ ترافیک در کاهش حوادث جاده ای افزود: جوانان و نوجوانان امروز ، همان نوجوانان بسیجی طلایه جنگ تحمیلی هستند که با حضور موثر خود ، راهنمایی خوبی برای فرهنگ ترافیک می باشند و در کاهش تلفات جاده ای نقش به سزایی ایفا کرده اند.ناظری تصریح کرد: دختران و پسران همیار پلیس توانسته اند نقش فرهنگ سازی خود را به درستی ایفا کرده و در این مسیر یاریگر نیروی انتظامی باشند.وی تأکید کرد: تردد ماهانه 13 میلیون خودرو از راه های مواصلاتی شرق استان تهران به زیرساخت هایی نیاز دارد که فرهنگ سازی بر برخوردهای قهری اولویت دارد.معاون سیاسی انتظامی فرمانداری ورامین نیز در این مراسم گفت: با فرهنگ سازی می توان امور را در جامعه نهادینه کرد که نمونه آن را می توان در بستن کمربند ایمنی به خوبی مشاهده کرد.عباسعلی سعیدیان افزود: امروز بستن کمربند به فرهنگ رانندگی اکثر افراد جامعه تبدیل شده به گونه ای که کمتر فردی است که پس از سوار شدن به خودرو، از آن برای حفاظت از جان خویش استفاده نکند و این نتیجه فرهنگ سازی است.وی با اشاره به نقش موثر همیاران پلیس در کاهش حوادث جاده ای گفت: دانش آموزان می توانند به عنوان مهمترین سفیران قانون و انتقال آن به خانواده ها، زمینه رعایت قانون را در جامعه فراهم کنند.فرماندهی انتظامی ویژه شرق استان تهران تأمین امنیت هفت شهرستان ورامین، قرچک، پیشوا، پاکدشت، پردیس و دماوند را برعهده دارد.13 تا 19 مهرماه هفته نیروی انتظامی نام دارد.تهرام/7254//1348            "}