{"onTitr":" رئیس ایستگاه تحقیقات زیتون رودبار:    ","titr":" جوان‌سازی و اصلاح باغ‌های قدیمی زیتون رودبار مورد توجه باشد","describe":" رشت - ایرنا - رئیس ایستگاه تحقیقات زیتون رودبار با اشاره به ضرورت و اهمیت ارتقاء کیفی محصول زیتون، جوان سازی و اصلاح باغ های قدیمی زیتون استان در شهرستان رودبار را موضوعی ضروری عنوان کرد که باید به آن توجه جدی شود.", "text":"زهرا یوسفی روز سه شنبه در بازدید از خبرگزاری جمهوری اسلامی مرکز رشت، زیتون را میوه و محصولی مقدس دانست که در قرآن مجید از آن یادشده و سابقه تولید آن در کشور را سه هزار سال ذکر کرد و افزود: تنها محصولی است که شورای بین المللی زیتون زیرنظر سازمان ملل متحد برای آن تشکیل شده که مسائل زیتون را به صورت بین المللی پیگیری و سیاست گذاری می کند.وی سطح زیرکشت زیتون در کشور را 93 هزار هکتار عنوان و خاطرنشان کرد: از سال 1372 طرح توسعه کشت زیتون در کشور شروع شده که هدف اصلی این طرح، تولید روغن خوراکی است.یوسفی با اشاره به وجود ایستگاه های تحقیقات زیتون در کشور از جمله در طارم، سرپل ذهاب، گلستان و نیز رودبار ادامه داد: اگرچه گیلان از نظر سطح زیر کشت زیتون، رتبه چهارم کشور را دارد ولی این محصول برای استان، دارای اهمیت زیادی است.وی فعالیت ایستگاه تحقیقات زیتون رودبار را متمرکز بر برداشت، پس از برداشت و فرآوری روغن زیتون ذکر و اضافه کرد: بین 60 تا 70 درصد زیتون برای تولید کنسرو و بقیه برای روغن استفاده می شود و از آنجاییکه نگهداری میوه زیتون از نظر اقتصادی برای باغدار گیلانی صرفه ای ندارد، به سمت بهره گیری از محصول در بخش روغن گام بر نمی دارد.یوسفی آفت مگس میوه زیتون را یکی از مشکلات این حوزه دانست و گفت: توجه به این مسئله، در گیلان ضروری تر است و پرداختن به آن بیشتر احساس می شود زیرا در این استان، باغ های قدیمی وجود دارند که رها شده اند یا مدیریت ضعیفی می شوند و این باغ های قدیمی، کانون پرورش مگس زیتون هستند.یوسفی با تاکید بر ضرورت جوان سازی باغ های قدیمی زیتون، به تجربه انجام این مهم در استان هایی مانند زنجان و قزوین اشاره کرد و افزود: در مناطق یادشده، با همکاری باغداران اقدامات خوبی انجام شد و لازم است در گیلان نیز این رویکرد دنبال شود.وی ادامه داد: همچنین باید درخصوص کیفیت روغن زیتون گیلان تدابیری درست و اصولی اتخاذ شود تا شاهد ارتقاء کیفیت آن باشیم.رئیس ایستگاه تحقیقات زیتون رودبار با یادآوری اینکه از سال 1391 اولین آزمایشگاه ارزیابی حسی روغن زیتون در این ایستگاه با اعتباری بالغ بر 300 میلیون تومان راه اندازی شده، گفت: برای تشخیص کیفیت روغن زیتون از طریق صفات حسی مانند تلخی، قندی، شیرینی ، بو و ... اقدام می شود.به گفته یوسفی، هم اکنون 12 ارزیاب حسی که در یکی از دانشگاه های کشور اسپانیا آموزش دیده و دارای مدرک معتبر علمی هستند، در این آزمایشگاه ارزیابی حضور دارند و این امکان مناسب برای بهره گیری از ظرفیت های آن در ایستگاه تحقیقات زیتون رودبار فراهم است.وی آمادگی ارائه خدمات لازم در این بخش به نهادها و سازمان های مرتبط با سلامت ازجمله معاونت غذا و دارو را اعلام کرد و گفت: چنانچه روغن های تولیدی از فیلتر این آزمایشگاه رد شوند، بتدریج شاهد افزایش کیفیت روغن زیتون خواهیم بود.افزون بر هشت هزار هکتار باغ زیتون در رودبار وجود دارد. شهرستان رودبار در جنوب استان گیلان واقع است و ایستگاه تحقیقات زیتون رودبار یکی از مراکز تحقیقاتی زیرمجموعه مرکز تحقیقات و آموزش کشاورزی استان است.2007            "}