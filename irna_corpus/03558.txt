{"onTitr":"","titr":" پیش نشست کنفرانس امنیتی تهران در بروکسل گشایش یافت","describe":" لندن - ایرنا – پیش نشست سومین کنفرانس امنیتی تهران با عنوان «اروپا، ایران و آینده برجام» روز سه شنبه با حضور اندیشمندان و نخبگان دانشگاهی و پژوهشی در «بروکسل» بلژیک آغاز به کارکرد.", "text":"به گزارش ایرنا، این نشست یک‌روزه با همکاری موسسه بین المللی مطالعات جهانی، موسسه اگومونت بلژیک، موسسه امور بین الملل ایتالیا، بنیاد همکاری های امنیت بین المللی تهران، درآستانه سومین کنفرانس امنیتی تهران که بهمن‌ماه برگزار می گردد تشکیل شد. مجید تخت روانچی معاون سیاسی دفتر رئیس جمهوری به عنوان سخنرانی اصلی و اسماعیل بقایی سفیر جمهوری اسلامی ایران در ژنو، جلال دهقانی فیروزآبادی رئیس دبیرخانه دائمی کنفرانس و کیومرث جاویدنیا رییس کمیته بین الملل کنفرانس از دیگر سخنرانان این نشست خواهند بود.اولین و دومین کنفرانس امنیتی تهران با شعار «گفت‌وگو، احترام، اعتماد و همکاری متقابل جهت نیل به امنیت و پیشرفت جمعی» در غرب آسیا، در سال‌های 1395و 1396 برگزار شد. سومین دور این کنفرانس قرار است با محور «امنیت منطقه‌ای در غرب آسیا، چشم‌انداز ثبات، همکاری و پیشرفت جمعی» برگزار شود. بنابه اعلام دبیرخانه این کنفرانس با توجه به دستاوردها و انعکاس گسترده مواضع و دیدگاه‌های سخنرانان و شرکت‌کنندگان دو کنفرانس قبلی که هر یک با حضور افزون بر 200 نفر از مقامات سیاسی و تحلیلگران داخلی و خارجی برگزار شد، امسال پیش از برگزاری کنفرانس اصلی در تهران، سه سمینار داخلی و خارجی (بین‌المللی و منطقه‌ای) دیگر در ماه‌های آبان، آذر و دی تشکیل می‌شود. این سمینارها، چهارچوبی اصیل و بومی برای بحث و بررسی مسائل منطقه‌ای، تبیین راهبردها و سیاست‌های امنیتی و خارجی جمهوری اسلامی ایران و طرح ایده‌ها و راهبردهای درون‌زا برای نیل به امنیت و پیشرفت جمعی خواهد بود.در نشست اصلی و سمینارهای داخلی و خارجیِ سومین کنفرانس امنیتی تهران، مهم‌ترین مسائل و موضوعات امنیتی در غرب آسیا و فرصت‌ها و چالش‌های امنیتی منطقه‌ای، به‌منظور یافتن راه‌حل‌ها و راهکارهای مناسب و مطلوب، موردبحث و بررسی قرار می‌گیرد.همکاری ومنازعه در غرب آسیا، پیشرفت جمعی در غرب آسیا، راهبرد بازیگران منطقه‌ای و فرا منطقه‌ای درقبال صلح و ثبات در غرب آسیا، سیاست ‌های دفاعی و امنیتی همکاری جویانه در غرب آسیا، ماهیت و الزاماتِ منطقه‌ای و بین‌المللی نظم امنیتی منطقه‌ای در غرب آسیا، دیپلماسی دفاعی در غرب آسیا، دیپلماسی دفاعی جمهوری اسلامی ایران، نقش و جایگاه راهبردی جمهوری اسلامی ایران در صلح و ثبات منطقه‌ای در غرب آسیا و الگوهای تسلیحاتی و کنترل تسلیحات در غرب آسیا ازجمله مهم‌ترین محورهای مباحث کنفرانس امنیتی تهران و سمینارهای مقدماتی آن است. در چهارچوب سومین کنفرانس امنیتی تهران دو سمینار داخلی با درجه «علمی و پژوهشی» نیز در ماه‌های آذر و دی امسال از سوی چند مرکز راهبردی جمهوری اسلامی ایران ازجمله دانشگاه و پژوهشگاه عالی دفاع ملی وتحقیقات راهبردی، شورای راهبردی روابط خارجی، مرکز بررسی‌ های استراتژیک ریاست جمهوری، مرکز مطالعات سیاسی و بین‌المللی وزارت امور خارجه و مرکز مطالعات راهبردی دیپلماسی دفاعی وزارت دفاع با همکاری سایر مؤسسات و نهادها برگزار می‌شود. به‌ منظور فراهم شدن بستر مناسب برای هم‌اندیشی و هم‌افزایی فکری نخبگان علمی و اجرایی در حوزه امنیت منطقه‌ای ، پیش از برگزاری این سمینارها، مهم‌ترین محورها و موضوعات آن‌ها به‌صورت نشست‌های تخصصی دریکی از دانشگاه‌های همکار برگزار می‌شود.برای تقویت جنبه‌های بین‌المللی و منطقه‌ای کنفرانس علاوه بر میهمانان خارجی شرکت‌کننده در کنفرانس‌های پیشین از مقامات سیاسی فعلی و سابق کشور و صاحب‌نظران علمی و اجرایی کشورهای مختلف نیز برای شرکت در این کنفرانس دعوت‌شده‌اند.پیشتر رئیس دبیرخانه دائمی کنفرانس امنیتی تهران هدف از برگزاری این کنفرانس را ایجاد مجمعی برای گفت‌وگو، اعتمادسازی و تقویت همکاری بین کشورهای غرب آسیا برای رسیدن به امنیت و پیشرفت جمعی عنوان کرد.به گزارش ایرنا، دومین کنفرانس امنیتی تهران دی‌ماه سال 96 با موضوع «امنیت منطقه‌ای در غرب آسیا، چالش‌ها و روندهای نوظهور» با سخنرانی افتتاحیه « محمدجواد ظریف» در سالن اجلاس سران کشورهای اسلامی برگزار شد.در دومین دوره این کنفرانس تعدادی از مقامات عالی‌رتبه داخلی و خارجی ازجمله کمال خرازی ، حسام‌الدین آشنا، علی لاریجانی رئیس مجلس، وزیران دفاع فعلی و سابق جمهوری اسلامی ، یوسف بن علوی وزیر امور خارجه عمان، جک استراو وزیر امور خارجه پیشین انگلیس ، نخست‌وزیر سابق ایتالیا ، معاون وزیر خارجه تاجیکستان، مشاور رئیس‌جمهوری لبنان، رئیس مجلس اعلای انقلاب اسلامی عراق و تعدادی از سفرای خارجی مقیم تهران و اساتید حوزه روابط بین‌الملل شرکت داشتند.کنفرانس امنیتی تهران با همکاری بیش از پانزده مرکز و اندیشکده مطالعاتی راهبردی و مشارکت طیف وسیعی از نخبگان دانشگاهی و پژوهشی از داخل و خارج از کشور راه‌اندازی شده است و اهداف اصلی آن شامل «فهم و شناخت واقعی از الگوی راهبردی تحولات منطقه و آینده‌نگاری آن» و «تولید گفتمان بومی و مشترک بین نخبگان جهت مشارکت در تصمیم سازی و اجماع سازی» تعریف‌شده است.اروپام * هـ ن *1590            "}