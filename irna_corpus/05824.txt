{"onTitr":"","titr":" 107 هزار تن ماده معدنی در مهاباد استخراج شد","describe":" مهاباد- ایرنا- مسوول امور معادن مهاباد گفت: 107 هزار تن انواع مواد معدنی در نیمه نخست سال جاری از معادن این شهرستان استخراج شده است.", "text":"آکو جوانمردی روز یکشنبه در گفت و گو با خبرنگار ایرنا با اشاره به اینکه 12 نوع ماده معدنی از معادن شهرستان استحصال می شود، افزود: مهمترین و بیشترین سنگ های استخراج شده به ترتیب سنگ لاشه آهکی به میزان 38 هزار تن، سنگ سیلیس به میزان 23 هزار تن و سنگ آهن نیز به میزان 22 هزار تن است.وی با بیان اینکه 45 درصد کل باریت کشور به عنوان ماده موثر در صنعت نفت در مهاباد تولید می شود، اضافه کرد: 15 هزار تن سنگ باریت نیز از ابتدای امسال تاکنون از معادن مهاباد استخراج شده است.جوانمردی ادامه داد: از سنگ باریت در خنک و روان کردن مته های حفاری، پوشش درونی چاه نفت، انتقال مواد ناشی از حفاری به داخل زمین و کنترل فشارهای غیرعادی درون چاه های نفت و گاز استفاده می شود.مسوول امور معادن مهاباد با اشاره به اینکه اکنون 40 معدن در مهاباد فعال است، گفت: حدود 20 معدن نیز به دلیل نبود بازار فروش، کاهش رونق ساخت و ساز و افزایش قیمت تمام شده مواد معدنی استخراج شده در حالت غیرفعال است.جوانمردی یادآور شد: امسال یک پروانه بهره برداری برای معادن صادر شده است و 13 پروانه معادن نیز به علت فعالیت نداشتن آنها در شرف لغو شدن قرار دارد.وی گفت: امسال علاوه بر این 9 پرونده اکتشاف نیز پس از تکمیل مراحل آن برای صدور پروانه بهره برداری به مرکز استان ارسال شده است.جوانمردی با بیان اینکه هم اکنون 18 واحد فناوری مواد معدنی در این شهرستان فعال است، گفت: 40 درصد کل مواد استخراجی در این شهرستان فرآوری و بقیه به علت کمبود ماشین آلات به تبریز و اصفهان ارسال می شود.به گزارش ایرنا، بیش از 10 نوع ماده معدنی از معادن مهاباد استخراج می شود که سنگ باریت، تراورتن، مرمریت و سیلیس از مهم ترین مواد معدنی این شهرستان است.شهرستان مهاباد با 237 هزار نفر جمعیت در جنوب آذربایجان غربی قرار داشته و 40 معدن فعال دارد.9903/6185/7129/2093            "}