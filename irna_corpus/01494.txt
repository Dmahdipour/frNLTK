{"onTitr":" فعال حقوق بشر:    ","titr":" ماجرای خاشقچی، خط بطلان اصلاحات ادعایی بن سلمان است","describe":" نیویورک- ایرنا- فعال حقوق بشری ایرانی-آمریکایی، ربایش و احتمال قتل روزنامه نگار عربستانی در کنسولگری این کشور در خاک ترکیه را نتیجه پشتیبانی دولت ترامپ و رژیم صهیونیستی از محمد بن سلمان دانست و گفت مساله خاشقچی خط بطلانی بر اصلاحات ادعایی ولیعهد سعودی است.", "text":"«پل لارودی» عضو جنبش همبستگی جهانی علیه صهیونیسم روز چهارشنبه در گفت وگو با خبرنگار ایرنا به فعالیت تبلیغاتی گسترده عربستان با همکاری لابی های اسراییل در واشنگتن برای مثبت نشان دادن چهره محمد بن سلمان در افکار عمومی غربی اشاره کرد و افزود: اکنون این تلاش ها به دلیل توجه افکار عمومی  به سرنوشت خاشقچی با خطر روبرو شده است.وی احتمال تاثیر این موضوع بر روابط بن سلمان و ترامپ را ضعیف دانست و ادامه داد: هر چند این مساله بازتاب رسانه ای گسترده داشته است اما روابط مالی مقام های دو حزب آمریکایی با سعودی ها چنان است که بعید خواهد بود شاهد نقطه تحولی در روابط با سعودی ها باشیم.این فعال صلح اضافه کرد: از نظر ترامپ شراکت با عربستان ارزش آن را دارد که بر هر جنایت و خونی که ریاض می ریزد، چشم ببندد. از طرف دیگر، عربستان همکاری نزدیکی را با اسرائیل آغاز کرده است. ترامپ اگر هم بخواهد در این مرحله با عربستان برخورد کند، باید با فشار لابی اسرائیلی دست و پنجه نرم کند. لارودی تاکید کرد: مقام های اسرائیلی به شکل علنی درباره علاقه به همکاری با عربستان سخن گفته اند و تردیدی برای کسی درباره سطح بالای همکاری میان آنها باقی نمانده است.وی با اشاره به روابط نزدیک روزنامه نگار ناپدید شده عربستانی با برخی مقام های سیاسی آمریکایی گفت: او برای روزنامه واشنگتن پست مطلب می نوشت و اکنون برخی چهره های حزب دمکرات درباره سرنوشت او ابراز نگرانی کرده و حتی درباره آینده رابطه با عربستان هشدار داده اند. این فعال حقوق بشری آمریکا افزود: اما این سر و صدا را نباید از منظر موضوع حقوق بشر دید. مساله، دعوای دمکرات ها با ترامپ است و آنها به این موضوع به عنوان بهانه ای برای فشار به ترامپ نگاه می کنند.لارودی در عین حال موضوع ناپدید شدن خاشقچی را بمبی  خبری در افکار عمومی توصیف کرد که بر تلاش های تبلیغاتی عربستان برای بازسازی چهره حکومت آن کشور در غرب تاثیر منفی گذاشت.وی با اشاره به صرف مبالغ هنگفت برای تبلیغ در رسانه ها و اندیشکده های آمریکایی برای محمد بن سلمان تصریح کرد: تلاش کرده اند که از او چهره یک فرد مصلح را بسازند. اسرائیل نیز دست در دست آنها برای این تبلیغات فعال بوده و چهره های رسانه ای و تبلیغاتی خود را به خدمت آنها در آورده است. این فعال ضد صهیونیسم تاکید کرد: اسرائیلی ها در ایالات متحده و دیگر کشورها عناصری در بخش های مختلف سیاسی، اقتصادی و رسانه ای دارند که برای افزایش نفوذ عربستان کمک می کنند. آنها موجی از تبلیغات به راه انداخته اند. برای همین به نظر نمی رسد که حداقل در آینده میان مدت شاهد تحول خاصی در روابط آمریکا با عربستان باشیم.لارودی ادامه داد: بر همین اساس سعودی ها فکر می کنند که می توانند بدون اینکه بازخواست شوند، هر کاری دوست دارند انجام دهند؛ ولو این کار، کشتن یک مخالف خود در خاک کشور دیگری باشد. ایرنا از این فعال صلح پرسید که ادامه سخنان تهدیدآمیز ترامپ علیه عربستان و اینکه ریاض در مقابل خدمات آمریکا پول کافی نمی دهد به چه معناست؟لارودی رویکرد ترامپ را همچون کسی دانست که برای به دست آوردن پول مرتب گروکشی می کند و افزود: ترامپ ممکن است از موضوع خاشقچی برای فشار به عربستان بهره برداری کند اما هر گونه تغییر جوهری ناشی از پیامدهای ناپدید شدن یا حتی قتل این روزنامه نگار دور از انتظار خواهد بود.منابع ترکیه می گویند که جمال خاشقچی در تاریخ 2 اکتبر(10مهر) در کنسولگری عربستان در این کشور به قتل رسیده و جسد او مخفیانه به عربستان فرستاده شده است. از سوی دیگر سعودی ها به مقامات ترک اجازه داده اند تا در جستجوی خاشقچی کنسولگری را بگردند که این خود نشان می دهد او توسط سرویس های امنیتی سعودی کشته شده و یا زنده از این محل به بیرون برده شده است. اروپام**م.ع**1429            "}