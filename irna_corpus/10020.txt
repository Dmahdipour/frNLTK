{"onTitr":" روزنامه های قطر:    ","titr":" شکست غیرمترقبه در خانه، حساب و کتاب السد را به هم ریخت","describe":" دوحه - ایرنا - روزنامه های پر شمارگان قطر روز چهارشنبه ضمن بازتاب وسیع شکست خانگی تیم السد مقابل پرسپولیس ایران در مرحله نیمه نهایی لیگ قهرمانان آسیا، با انتقاد از عملکرد بازیکنان و مربی تیم، نوشتند: شکست غیر مترقبه در خانه حساب و کتاب تیم السد را به هم ریخت.", "text":"به گزارش ایرنا؛ روزنامه ها، رسانه های الکترونیکی و حتی شبکه های بین المللی ورزشی این کشور که در تبلیغات چند روز گذشته خود با دست کم گرفتن تیم پرسپولیس ایران، شکست سخپوشان را حتمی می دانستند، امروز در چرخشی آشکار و طی گزارش های مختلف خود به واکاوی دلایل شکست السد پرداختند و در این میان به بازی خوب و منطقی تیم پرسپولیس در تمامی خطوط به ویژه در خط دفاع اشاره و در عین حال از عملکرد بازیکنان گرانقیمت السد، ارنج مربی و داوری به شدت انتقاد کردند.رسانه های قطری در گزارش های خود بازی برگشت دو تیم در تهران با حضور هواداران پرشور پرسپولیس را بسیار سخت و دلهره آور برای تیم السد ارزیابی کرده اما در عین حال ابراز امیدواری کردند، السد بتواند با شکست تیم پرسپولیس در خانه راهی فینال لیگ قهرمانان آسیا شود. «جلیل العبودی» ورزشی نویس روزنامه الوطن در تیتری با عنوان «السد با گل مرگبار شکست خورد» نوشت:  نماینده قطر در حالی باخت که توپ و میدان را در اختیار داشت اما نتوانست یک حمله خوب و موثر  انجام دهد و راه رسیدن به دروازه پرسپولیس را پیدا کند.وی افزود: السد در نیمه دوم با اضافه شدن حسن الهیدوس به حجم حملات خود از دو جناح پرسپولیس افزود اما دفاع منطقی مدافعین پرسپولیس و در راس آنها سید جلال حسینی مانع از دستیابی السد به گل شد.نویسنده در ادامه با بیان اینکه از آنچه می ترسیدم بر سرمان آمد، اضافه کرد: تیم السد بهای هدر دادن موقعیت ها را زمانی داد که داور به خاطر خطا بر روی علی علیپور نقطه پنالتی را نشان داد و آن گل کشنده را خوردیم.به نوشته این روزنامه، السد بعد از دریافت گل به یک تیم عصبی تبدیل شد که راهی به دروازه پرسپولیس پیدا نمی کرد.العبودی با اشاره به بازی برگشت دو تیم در تهران نوشت هنوز یک نیمه دیگر برای تیم السد باقی مانده است. این تیم همچنان می تواند امیدوار به شکست پرسپولیس در خانه باشد.«الرایه» دیگر روزنامه قطری هم در بخش ورزشی خود با عنوان «شکست غیرمترقبه در خانه حساب و کتاب السد را به هم ریخت»، نوشت: تیم السد در حالی شکست خود که علی علی پور در تک موقعیت خود در نیمه دوم بازی، یک پنالتی گرفت و آن را در دقیقه 84 به گل پیروزی بخش تیمش تبدیل کرد.این روزنامه افزود: شکست مقابل پرسپولیس در دیدار خانگی وضعیت را برای تیم السد بسیار پیچیده و سخت کرده است اما شکست دادن پرسپولیس در خانه غیرممکن نیست چرا که السد تنها یک نیمه را واگذار کرده و هنوز تمام بازی را از دست نداده است و می تواند با شکست دادن پرسپولیس در خانه به مرحله نهایی صعود کند.این روزنامه با انتقاد از بازیکنان تیم قطری نوشت که این تیم در حد و اندازه بازی های قبلی خود ظاهر نشد هر چند در نیمه دوم موقعیت های زیادی خلق کرد اما با بی دقتی آنها را به گل تبدیل نکرد و موقعیت ها یکی بعد از دیگری از دست رفت.الرایه با اشاره به حضور 9 هزار نفر در ورزشگاه 11 هزار نفری «جاسم به حمد» دوحه همه آنها را به حساب تیم السد گذاشت و افزود: در روزی که هواداران استقبال خوبی از بازی به عمل آورده بودند تیم السد بازی را به حریف ایرانی خود واگذار کرد تا در یک دیدار سخت و نفس گیر بازی برگشت خود را با این تیم در تهران برگزار کند.«جابر البولنجا»  فوتبال نویس روزنامه الشرق هم در ضمیمه ورزشی این روزنامه با پرداختن به بازی رفت تیم های پرسپولیس ایران و السد قطر در مرحله نیمه نهایی لیگ قهرمانان آسیا، نوشت: السد در قلب دوحه از پرسپولیس شکست خورد تا ناچار شود 23 اکتبر (اول آبان) یک بازی بسیار مشکل را مقابل تیم پرسپولیس که از سوی تماشاچیان خود به شدت حمایت می شود، برگزار کند.وی افزود: پرسپولیس نحوه مواجهه با السد را به همان میزان خوب می دانست که الدحیل را در مرحله یک چهارم نهایی لیگ قهرمانان آسیا حذف کرد.نویسنده با طرح  این مسله که داور سریلانکایی برای این بازی ضعیف بود، ادعا کرد که داور می توانست خطا روی علی پور را خارج از محوطه جریمه بگیرد.وی می نویسد: با وجودی که نباید اشتباهات داوری را از نظر دور داشت اما دو حقیقت در بازی السد مقابل پرسپولیس وجود داشت؛ یکی اینکه بازیکنان بزرگ این تیم در حد و اندازه خود ظاهرا نشدند و دیگر اینکه بازیکنان السد بسیار عصبی بازی کردند، هر چند نباید نسبت به بازی خوب و غیرقابل پیش بینی بازیکنان تیم پرسپولیس هم بی توجه بود.نویسنده سپس با انتقاد از «والدو ویرا» سرمربی پرتغالی تیم السد نوشت: چطور می شود دروازه بانی که شش ماه از میادین دور بوده است را در بازی به این مهمی درون دروازه گذاشت و با ارنج غلط موجب شکست تیم شد.وی افزود: چینش بازیکنان السد توسط ویرا در این بازی به شکلی بود که به دفاع تیم پرسپولیس فرصت داد تا مهاجمین السد را کنترل کنند.البولنجا در ادامه نوشت: با وجودی که الهیدوس در نیمه دوم به جای بازیکن کره ای به میدان آمد اما بازیکنان پرسپولیس به خوبی تمام نقاط زمین را پوشش دادند و مانع از نتیجه گرفتن مهاجمین تیم السد شدند.روزنامه «العرب» هم در صفحه اول ورزشی خود با ارایه تاریخچه ای از بازیهای دو تیم السد و پرسپولیس در لیگ امسال قهرمانان آسیا، نوشت: پرسپولیس در حالی موفق به شکست دادن تیم قدرتمند السد در خانه شد که پیشتر تیم الدحیل که توانسته بود با 9 پیروزی متوالی در لیگ قهرمانان به یکی از شانس های قهرمانی تبدیل شود را از پیش رو بر دارد.این روزنامه افزود: تیم السد در نیمه دوم با فشار بیشتر بر تیم ایرانی تلاش داشت به اولین گل خود برسد اما دفاع خوب و یکپارچه تیم پرسپولیس هر بار مانع آنها شد. السد بعد از دریافت گل هم تلاش زیادی برای جبران گل خورده به عمل آورد اما حتی نتوانست از 6 دقیقه وقت اضافه ای که داور برای نیمه دوم گرفته بود استفاده درستی ببرد و بازی در نهایت با گل سالم پرسپولیس به پایان رسید.تیم فوتبال پرسپولیس تهران سه شنبه شب در بازی رفت مرحله نیمه نهایی لیگ قهرمانان آسیا موفق شد با حساب یک بر صفر تیم پر ستاره السد قطر را شکست دهد و یک گام دیگر به فینال لیگ قهرمانان آسیا نزدیک شود. بازی برگشت دو تیم اول آبان ماه در ورزشگاه آزادی تهران برگزار خواهد شد.تیم السد هم در 2 بازی رفت و برگشت موفق شد تیم استقلال ایران را از پیش رو بردارد.طبق برنامه اعلامی تیم پرسپولیس ساعت 40 دقیقه بامداد چهارشنبه به وقت محلی دوحه را به مقصد تهران ترک می کند.خاورم**1508**1597            "}