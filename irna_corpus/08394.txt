{"onTitr":"","titr":" سرانه فضای آموزشی چهارمحال و بختیاری کمتر از کشور است","describe":" شهرکرد- ایرنا- استاندار چهارمحال و بختیاری گفت: سرانه فضای آموزشی کشور 8.5 و در این استان 6.5 مترمربع است که در مقایسه با کشور کمتر است.", "text":"به گزارش ایرنا، اقبال عباسی عصر پنجشنبه در آئین بهره برداری از 2 مدرسه خیرساز بروجن تاکید کرد: این رقم در شهرستان بروجن کمی بالاتر و در حد 7 مترمربع است که نشان از توجه ویژه به آموزش در این شهرستان دارد.وی تصریح کرد: پراکندگی جمعیت، روستاها و مناطق مختلف چهارمحال و بختیاری از مهمترین عوامل پایین بودن میانگین سرانه فضای آموزشی این استان در مقایسه با کشور است.نماینده مردم شهرستان بروجن در مجلس شورای اسلامی نیز گفت: خیران این شهرستان در بخش های مختلف از توان بالایی برخوردارند.خدیجه ربیعی فرادنبه تاکید کرد: بهره مندی از توان بالای خیران به منظور مشارکت در اجرا، تکمیل و بهره برداری از پروژه های خیرساز باعث رفع مشکلات توسعه ای و گسترش فعالیت ها می شود.وی افزود: چهارمحال و بختیاری از نظر منابع و امکانات مختلف جزو استان های محروم و کم برخوردار کشور بوده که بایستی برای دستیابی به توسعه با هدف فراهم کردن بستر امنیت و آسایش مردم تلاش شود.مدیرکل آموزش و پرورش چهارمحال و بختیاری نیز گفت: خلاء و کمبود فضای آموزشی در کشور و استان را می توان با کمک خیران برطرف و ساماندهی کرد.بهروز امیدی تاکید کرد: در 4 سال گذشته بیش از 130 پروژه خیرساز در چهارمحال و بختیاری اجرا، تکمیل و بهره برداری شده است.وی با اشاره به مشارکت بانک ملی در ساخت مدرسه خیرساز بروجن افزود: برخی بانک های دیگر برای احداث چنین پروژه های خیرسازی در چهارمحال و بختیاری آمادگی خود را اعلام کرده اند.به گزارش ایرنا، مدرسه خیرساز سبحان با مشارکت ابراهیم اخوان به منظور یادبود همسرش مرحومه بانو زهره یوسفیان از دبیران آموزش و پرورش و مدرسه خیرساز ام البنین با مشارکت بانک ملی در بروجن احداث شد.همچنین در این مراسم یاد و خاطره 26 دانش آموز و معلم بروجن که در راه بازگشت از اردوی راهیان نور جان خود را در سانحه تصادف از دست داده بودند، گرامی داشته شد.شامگاه جمعه 28 مهر 1391 یکی از اتوبوس های اردوی راهیان نور شهرستان بروجن در مسیر برگشت و در محور دهدز خوزستان به لردگان چهارمحال و بختیاری دچار سانحه رانندگی شد و 26 دانش آموز کشته و 18 تن زخمی شدند.بروجن در 60 کیلومتری شهرکرد واقع است.7362/6021            "}