{"onTitr":" استاندار قم:    ","titr":" سرمایه گذاری در پیشگیری از گرایش به مواد مخدر ضروری است","describe":" قم – ایرنا – استاندار قم، با تاکید بر سرمایه گذاری در زمینه پیشگیری درموضوع مواد مخدر گفت: در چند سال اخیر، طرح های خوبی درزمینه آموزش و توانمندسازی قشرهای مختلف جامعه انجام شده و مصون سازی جوانان در این عرصه موثر بوده است.", "text":"به گزارش ایرنا، سید مهدی صادقی عصر چهارشنبه درحاشیه مراسم اِمحای یک هزار و 700 کیلوگرم انواع مواد مخدر در قم، در گفت وگو با خبرنگاران با تبریک هفته نیروی انتظامی اظهار کرد: شورای هماهنگی مبارزه با مواد مخدر استان به صورت مرتب با مشارکت همه اعضا تشکیل می شود. وی گفت: این شورا 2 موضوع را در دستور کار دارد و اولویت نخست آن در زمینه پیشگیری است و آن چه به عنوان موضوع اصلی در دستور کار قرار دارد، توانمندسازی به خصوص نسل جوان در مساله پیشگیری می باشد.  وی افزود: در زمینه مبارزه با مواد مخدر نیز، هم در زمینه توزیع مواد مخدر و هم در زمینه ترانزیت آن به واسطه راه های مواصلاتی استان، کارهای خوبی انجام و توفیقات خوبی نیز حاصل شده است. وی تاکید کرد: با تمهیدات بسیار خوب انجام شده در این زمینه و تلاش های نهادهای مرتبط با محوریت نیروی انتظامی، شاهد افزایش کشفیات مواد مخدر در استان قم بوده ایم. این مراسم ازسوی پلیس مبارزه با مواد مخدر فرماندهی انتظامی و دبیرخانه شورای هماهنگی مبارزه با مواد مخدر در انتهای بلوار زائر با حضور جمعی از مسئولان استان قم برگزار شد.  سیزدهم تا نوزدهم مهرماه به عنوان هفته ناجا نامگذاری و «پلیس مقتدر، امین مردم» به عنوان شعار این هفته انتخاب شده است. بیش از 70 برنامه اجتماعی، فرهنگی، انتظامی، ترافیکی و غیره طی این هفته در استان قم اجرا شد.7406/ 6133/            "}