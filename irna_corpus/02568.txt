{"onTitr":" برای نخستین بار در کشور/    ","titr":" سیستم حذف نیترات از آب ساخته شد","describe":" کرج-ایرنا- عضو هیات علمی پژوهشکده انرژی وابسته به پژوهشگاه مواد وانرژی ایران گفت: برای نخستین بار در کشور پیل سوختی میکروبی برای حذف بیولوژیکی نیترات از آب و تولید همزمان الکتریسیته در این مجموعه طراحی و ساخته شد.", "text":"لیلا داورپناه روز چهارشنبه در گفت و گو با خبرنگارایرنا افزود: این پروژه تحقیقاتی با حمایت مالی صندوق حمایت از پژوهشگران درآزمایشگاه محیط زیست پژوهشگاه مواد و انرژی  ایران  به مدت پنج ماه در سال 95  انجام شد و در سال 96 مراحل تست و آزمون را با موفقیت پشت سر گذاشت.وی ادامه داد: مدارک و مستندات این دستاورود علمی برای ثبت اختراع ملی به مراجع ذیصلاح ارسال شده ضمن آنکه در تلاش برای تجاری سازی آن هستیم . داورپناه افزود: برای ساخت این سیستم در پژوهشگاه مواد و انرژی ایران 200 میلیون ریال هزینه شده است.وی در تشریح خطرات نیترات و کاربرد پیل سوختی گفت: نیترات از آلاینده های خطرناک آب آشامیدنی محسوب می شود که می تواند در سیستم گوارش منجر به ایجاد سرطان معده شود ضمن آنکه برای زنان باردار، نوزادان و حتی سلامتی حیوانات خطرناک است. این پژوهشگر اظهار داشت: از آنجا که نیترات در آب به صورت محلول است و روش های معمول تصفیه آب قادر به حذف آن نیستند؛ از این رو نیاز به روش های تصفیه پیشرفته تر دارد که قادر به کاهش آلاینده های محلول هستند. وی یادآور شد: تاکنون از روش های فیزیکی و شیمیایی برای حذف نیترات مانند تعویض یونی، اسمز معکوس، الکترودیالیز معکوس (EDR) و جذب سطحی استفاده می شده است. داورپناه افزود: مطالعه علمی نشان می دهد که این روش ها دارای محدودیت هایی برای استفاده هستند ضمن آنکه در روش های فوق، نیترات فقط از آب جدا شده و پساب تولیدی حاوی غلظت بالای نیترات است که خود از معایب مهم این روش ها به شمار می رود. این عضو هیات علمی پژوهشگاه مواد وانرژی اظهار داشت: پیل سوختی میکروبی (MFC) برای احیای بیولوژیکی نیترات به نیتروژن مولکولی یک دستاورد جدید علمی است که تصفیه آب حاوی نیترات و تولید همزمان الکتریسیته را انجام می دهد. وی ادامه داد: فرایند جدید افزون بر مزایایی که ذکر شد در بخش صنعت می تواند برق تولید کند. پژوهشگاه مواد و انرژی ایران وابسته به وزارت علوم ، تحقیقات و فناوری در مشکین دشت شهرستان فردیس استان البرز مستقر است. محققان این پژوهشگاه تاکنون اختراعات زیادی در سطح جهانی ، منطقه و کشور به ثبت رسانده اند که بخشی از این دستاوردها تجاری سازی شده است. 7413/ 6155            "}