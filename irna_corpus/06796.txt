{"onTitr":"","titr":" پژوهشگر سیاسی: مقایسه ایران و کره شمالی اشتباه است","describe":" تهران - ایرنا - پژوهشگر سیاسی دانشگاه 'لیون' فرانسه با اشاره به خروج یکجانبه آمریکا از توافق هسته ای (برجام ) گفت که مقایسه تهران و پیونگ یانگ کار کاملا اشتباهی است.", "text":"به گزارش پایگاه اینترنتی روزنامه 'لوفیگارو'، 'ونسن افلینگ' گفت: در حالی که جان بولتون مشاور امنیت ملی آمریکا پیش از انتصاب به این سمت با جدیت طرح تغییر حاکمیت ایران را دنبال می کرد، اکنون می گوید که هدف نهایی واشنگتن تغییر نظام تهران نیست.وی گفت: آمریکا و شخص دونالد ترامپ رئیس جمهوری این کشور درصدد دیکته کردن الگوی کره شمالی به ایران هستند. کره شمالی هم اکنون همان الگویی را دنبال می کند که  ترامپ امیدوار است ایران به کار گیرد.پژوهشگر دانشگاه لیون فرانسه می گوید: واشنگتن می خواهد ایران را تحت فشار تحریم ها به زانو درآورد و پس از آن یک کمپین بزرگ دیپلماسی عمومی به همراه مذاکره به راه بیندازد که به دیدار میان رهبران دوکشور منجر شود. ترامپ یک سال پیش در مجمع عمومی سازمان ملل متحد «کیم جونگ اون» رهبر کره شمالی را متقاعد کرد که در ماه ژوئن 2018 با وی مذاکره کند و وی را وادار کرد مذاکره در مورد خلع سلاح هسته ای را که در حال حاضر هیچ تضمینی هم ندارد بپذیرد. افلینگ می گوید: شباهت میان ایران و کره شمالی به دو دلیل بسیار اندک است. نخستین دلیل بسیار ساده است؛ کره شمالی که چندین بار آزمایش هسته ای کرده است هم اکنون یک قدرت اتمی محسوب می شود. دومین دلیل هم ساده است؛ در مورد ایران یک توافق وجود دارد که توسط اکثریت جامعه بین المللی تصویب شده است و دیگر امضا کنندگان این توافق هیچ تمایلی برای داشتن توافق جدید ندارند. به ویژه آنکه آژانس بین المللی انرژی اتمی بارها اعلام کرده است که ایران به تعهدات هسته ای خود پایبند است. از زمان خروج آمریکا از توافق هسته ای، متحدان اروپایی آمریکا برای مجازات پیونگ یانگ با آمریکا هم نظر هستند اما قطع روابط با ایران را رد می کنند و به این ترتیب آمریکا در این زمینه تنها مانده است. اما برخی ناظران معتقدند که آمریکا بدون اروپایی ها هرگز موفق نخواهد شد برای به زانو در آوردن تهران فشار کافی اعمال کند. رویارویی با تحریم های آمریکا علیه ایران، به چالشی بزرگ برای کشورهای اروپایی تبدیل شده است. آنها در واکنش به همین مسئله هفته پیش از ایجاد ساز و کاری خاص برای ادامه تجارت با ایران به ویژه خرید نفت از ایران و دور زدن تحریم های آمریکا خبر دادند. اتحادیه اروپا پیش از این مکانیسمی را که در سال 1996 برای دور زدن تحریم های آمریکا علیه کوبا ایجاد کرده بود بار دیگر فعال کرده است. اروپام**9041** 1546            "}