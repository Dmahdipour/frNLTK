{"onTitr":"","titr":" کهگیلویه و بویراحمد ، بهشت روزنامه های مخالف دولت","describe":" یاسوج- ایرنا-نه غلبه فضای مجازی بر رسانه های رسمی و نه بالا رفتن تعرفه واردات کاغذ ،گرانی دلار و گم شدن ارزهای کاغذی هیچ کدام  نتوانستند مانند بی توجهی متولیان استانی رسانه ها به قانون توزیع آگهی های دولتی، روزنامه های محلی در کهگیلویه و بویراحمد را زمین گیر کنند.", "text":"به گزارش ایرنا، افزایش تعرفه کاغذ در سال 96 و سوء استفاده برخی از ارز دولتی کاغذ در سال 97 باعث شد در نیمه اول سال جاری بسیاری از رسانه های کاغذی تا مرز تعطیلی پیش بروند و برخی با تعدیل نیرو ،کاهش تعداد صفحات و یا کم کردن میزان چاپ توانستند خود را از مرگ حتمی نجات دهند.با اینکه اتفاقات ارزی سال 97 تیر خلاص به پیکر رسانه ها بود اما نمی توان بر مجموعه عواملی که در سالهای گذشته و امسال رسانه ها را رنجور و ضعیف کرد چشم پوشید.عواملی که نقش آنها در وضعیت امروز رسانه های کاغذی کمتر از موضوع ارز نیست.اگر به همه این عوامل اظهار نظر معاون مطبوعاتی وزیر فرهنگ و ارشاد اسلامی در باره کاهش میزان آگهی های دولتی به عنوان مهمترین عامل حیات و حفظ رسانه ها را اضافه کنیم ،سختی شرایط روزنامه ها بیشتر عیان می شود . محمد سلطانی فرگفته است : «آگهی های دولتی در سالهای گذشته بین 80 تا 100 میلیارد تومان در سال بود در حالی که امسال در خوشبینانه ترین شکل ممکن از 50 میلیارد تومان تجاوز نمی کند و همچنین امسال یارانه روزنامه ها نصف مبلغ سالهای گذشته تخصیص داده شده است» . این ها ابعاد ملی سختی کار رسانه های کاغذی و به طور مشخص روزنامه هاست و وقتی از دریچه استانها به وضعیت رسانه ها نگاه شود بی توجهی به شاخص های توزیع همان اعتباراتی که به گفته معاون مطبوعاتی نصف شده ،باعث شده مشکلات بیشتر هم شود.در استان کهگیلویه و بویراحمد تاکنون 5 مجوز روزنامه صادر شده است که 4 روزنامه در حال حاضر فعالیت دارند.براساس گزارشی که وزارت ارشاد در پایگاه اطلاع رسانی خود منتشر کرده سهم هر کدام از روزنامه های این استان از آگهی های دولتی در 6 ماه اول سال به تفکیک آورده شده است.بر اساس این گزار ش سهم روزنامه عصر انتظار 340میلیون ریال ،افکار مردم 280 میلیون ریال، امید مردم حدود 200 میلیون تومان و ابتکار جنوب 165میلیون ریال بوده است.اما اینکه سهم هر روزنامه از آگهی های دولتی باید چقدر باشد را نیز درصد نظم انتشار ، تعداد صفحات و ضریب کیفی مشخص می کند.بر اساس سه شاخصی که در این گزارش آمده است درصد نظم انتشار روزنامه ابتکار جنوب با کمترین سهم از آگهی های دولتی73 درصد ، افکار مردم 47 درصد ،امید مردم43 درصد و عصر انتظار که بیشترین سهم آگهی های استان را به خود اختصاص داده تنها 23 درصد بوده است.ضریب کیفی این روزنامه ها نیز به ترتیب ابتکار جنوب 39،افکار مردم 37، عصر انتظار31 و امید مردم نیز 25 است.سابقه نشان می دهد همواره دولتها برای اینکه روزنامه ها دستاوردهای انها را با رغبت بیشتری منتشر کنند و بتوانند در مواقع لزوم اخبار رسانه های منتقد و مخالف را کمرنگ کنند از رسانه های نزدیک به خود حمایت بیشتری داشته اند . اما اگر از این زاویه به موضوع نگاه کنیم از 4 روزنامه فعال این استان کمترین میزان آگهی و کمک به روزنامه ابتکار جنوب به عنوان تنها روزنامه حامی و همسو با دولت تدبیر و امید تعلق گرفته است.اینکه متولی امور روزنامه ها در این استان رغبت بیشتری برای کمک به روزنامه های غیرهمسو و در واقع مخالف دولت نشان داده است از سویی به رسمیت شناختن مخالف و رعایت حقوق شهروندی تعبیر می شود.از سویی هم  بسیاری از روزنامه نگاران و فعالان رسانه ای استان را به حیرت انداخته است که چه شده دولت در این استان کوچک تنها روزنامه حامی خود را وامی گذارد و به روزنامه هایی که افزون بر 70درصد مطالب تولیدی آنها در مخالفت با مشی و برنامه های اعلام شده دولت است کمک بیشتری می کند.شاید سخن همکار روزنامه نگار که کهگیلویه و بویراحمد را استان باید ها و نبایدها معرفی می کرد در این موضوع سنخیت پیدا کند. باید از این جهت که متولی امور رسانه ها معمولا باید روزنامه های دارای مخاطب بیشتر و محتوای غنی تر را بیشتر از روزنامه هایی که مخاطب کمتر و محتوای به مراتب پایین تری دارند ،حمایت کند.نباید از این سو که متولی حرمت امامزاده نگه نمی دارد و به روزنامه های که بیشتر بر طبل مخالفت با برنامه های دولت می کوبند کمک می کند و روزنامه های حامی دولت با سیلی صورت خود را سرخ می کنند.در مجموع می توان گفت که در رکود روزنامه ها عوامل بسیاری دخیل است.مدیریت برخی از این عوامل از جمله رشد فضای مجازی و سلطه این فضا بر جامعه، کیفیت محتوای خود روزنامه ها و عوامل ملی از عهده یک فرد و دستگاه خارج است. اما برخی از عوامل مانند نحوه توزیع آگهی های دولتی که شاخص های آن نیز مشخص شده می تواند گام مهمی در کمک به بازگشت روزنامه ها به ویژه در استانی مثل کهگیلویه و بویراحمد که منابع مالی برای کمک به ادامه حیات روزنامه ها  وجود ندارد به روی دکه ها باشد. ضمن آنکه وظیفه ذاتی اداره کل ارشاد استانها اجرای قوانین و سیاست هایی است که خود این وزارتخانه برای کمک به بقای روزنامه ها وضع کرده است.معاون مطبوعاتی مدیرکل فرهنگ و ارشاد اسلامی کهگیلویه و بویراحمد به ایرنا گفت که آماری که در پایگاه اطلاع رسانی وزارت فرهنگ و ارشاد اسلامی درباره میزان کمک های دولتی به روزنامه های این استان  از طریق چاپ آگهی های دولتی منتشر شده ،صحت ندارد.رضا خردمند اظهار داشت: آمار واقعی در اختیار وی است اما حراست اداره کل استان برای انتشار آن باید مجوز صادر کند .وی تاکید کرد که توزیع آگهی های دولتی بین روزنامه های استان بصورت نوبتی صورت می گیرد و در این زمینه هیچ نگاه منطقه ای یا سیاسی تاثیرگذار نبوده است. 1662            "}