{"onTitr":"","titr":" 3226 فقره روادید سفر به عراق در تبریز صادر شد","describe":" تبریز- ایرنا- مدیر حج و زیارت آذربایجان شرقی با اشاره به آغاز نام نویسی برای سفر زایران اربعین حسینی به کربلا در 2 هفته گذشته گفت: از آغاز نام نویسی  6 هزار و 350 زایر برای سفر به عراق ثبت نام کردند که از این تعداد تا کنون برای سه هزار و 226 زایر روادید صادر شده است.", "text":"'امیر روحی ملکی' روز سه شنبه در گفت و گو با خبرنگار ایرنا اعلام کرد: یکهزار و 634 روادید مربوط به زایران آذربایجان شرقی و یکهزار و 592 فقره روادید مربوط به زایران آذربایجان غربی است. وی ادامه داد: ویزای زایران استان های آذربایجان شرقی و آذربایجان غربی توسط نمایندگی موقت سفارت عراق در تبریز صادر می شود. روحی اضافه کرد: برای زیارت اربعین و سفر به عتبات عالیات عراق در این ایام داشتن گذرنامه و اخذ ویزا ضروری است. مدیر حج و زیارت آذربایجان شرقی اضافه کرد: بر این اساس ویزای زایران حسینی توسط نمایندگی موقت سفارت عراق در تبریز به صورت انفرادی صادر می شود ولی زایران می توانند به شکل گروهی عازم شوند.روحی همچنین با تاکید به پرداخت حق بیمه زایران برای سفر به عتبات عراق گفت: زایران با مراجعه به نمایندگی های بیمه ایران و پرداخت 150 هزار ریال حق بیمه می توانند خود را بیمه حوادث و درمان کنند. وی یادآوری کرد: زایران از 20 کیلومتر مانده به عراق و در برگشت از زیارت نیز به همین صورت تحت پوشش بیمه قرار می گیرند و جمعیت هلال احمر ایران نیز در طول سفر خدمات درمانی زایران را برعهده دارد. در اجتماع میلیونی مسلمانان و شیعیان که از نقاط مختلف جهان برای ابراز ارادت به اباعبدالله در اربعین امام حسین(ع) در کربلا تشکیل می شود، هزاران نفر از آذربایجان شرقی حضور می یابند. 3093/3071            "}