{"onTitr":"","titr":" شمار اعضای کتابخانه ها در زنجان بالاتر از میانگین کشوری است","describe":" زنجان - ایرنا - مدیرکل کتابخانه های عمومی استان زنجان گفت: هم اکنون هشت درصد از جمعیت این استان عضو کتابخانه های عمومی هستند که این میزان سه درصد بیشتر از میانگین کشوری است.", "text":"به گزارش ایرنا، امیرعلی نیکبخش روز چهارشنبه در حاشیه نهمین نمایشگاه کتاب زنجان در جمع خبرنگاران افزود: در زمان حاضر از جمعیت یک میلیون و 57 هزار نفری استان زنجان، حدود 80 هزار نفر با عضویت در کتابخانه های عمومی این استان از خدمات ارائه شده بهره می برند. وی ادامه داد: هم اکنون 95 باب کتابخانه عمومی در استان زنجان وجود دارد که 37 باب آنها در مناطق روستایی واقع است.نیکبخش به ضرورت بهره گیری از شیوه های جدید برای توسعه کتابخوانی در جامعه اشاره کرد و اظهار داشت: اگر چه آمارها از پایین بودن سرانه مطالعه در جامعه حکایت دارد ولی نباید نا امید بود چرا که می توان با هم افزایی بین دستگاه های مختلف و بهره گیری از روش های خلاقانه، میزان کتابخوانی را در بین اقشار مختلف مردم بالا برد. مدیرکل کتابخانه های عمومی استان زنجان با بیان اینکه مطالعه زمینه ساز مطالبه گری می شود، گفت: بیشتر مشکلات جامعه و آسیب های موجود به دلیل فقر اطلاعات است.به گزارش ایرنا، نهمین نمایشگاه کتاب ناشران کشور در زنجان از 9 تا 14 مهر درمحل نمایشگاه کاسپین این شهر برگزار می شود.به گفته مدیرکل فرهنگ و ارشاد اسلامی استان زنجان 400 ناشر از سراسر کشور بیش از هشت هزار و 500 عنوان از کتابهای خود را در قالب 300 غرفه در این نمایشگاه عرضه کرده اند.3088/6085            "}