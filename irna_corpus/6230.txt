{"onTitr":" مدیرکل اتباع و مهاجران خارجی استانداری:    ","titr":" سکونت اتباع در روستاهای قم بنا بر خواسته روستاییان است","describe":" قم- ایرنا- مدیرکل اتباع و مهاجران خارجی استانداری قم با اشاره به بر هم خوردن تعادل جمعیتی در برخی روستاها به واسطه حضور اتباع، گفت: تا زمانی که شغلی برای اتباع در روستا ایجاد نشود، اتباع به آن منطقه مراجعه نمی کنند و سکونت آن ها در روستاها بنا بر خواسته روستاییان است.", "text":"مهدی رمضان پناهی روز یکشنبه در گفت و گو با ایرنا، افزود: روستاییان نیاز به کار اتباع دارند و در مقابل اتباع نیز نیاز به شغل دارند و در دامداری ها و یا زمین های کشاورزی شاغل می شوند. وی به اعتراض شورای اسلامی یک روستا از حضور اتباع اشاره و اضافه کرد: زمانی که لیست اتباع ساکن در آن روستا بررسی شد، معلوم گشت که همه اتباع در کارهای سخت مثل دامداری، مرغداری و کشاورزی مشغول به کار می باشند. * 18 هزار تبعه خارجی در قم شاغل هستند وی گفت: بر اساس خوداظهاری، اتباع ساکن در قم در 18 هزار فرصت شغلی از جمله کوره های آجرپزی، گچ، آهک، دامداری، مرغداری، کشاورزی و ساختمان مشغول به کار هستند. رمضان پناهی با اشاره به این که خانواده های اتباع معمولا در حوزه مشاغل سخت کار می کنند، افزود: این گونه نیست که ایرانی ها نتوانند در این مشاغل کار کنند، بلکه آنان این مشاغل را انجام نمی دهند، زیرا کار در این محیط ها دشوار است و به عنوان مثال اگر فردی در مرغداری کار می کند باید ساکن همان منطقه باشد، زیرا احتیاج به مراقبت 24 ساعته است. به گفته وی، در کوره های آجرپزی به ازای هر پنج تن که شاغل هستند، سه تن تبعه کشور افغانستان می باشند. وی با بیان این که میان اتباع افغانستانی کمترین تکدی گری وجود دارد، افزود: افاغنه معمولا شاغل هستند و حتی زنان افغان نیز در کارهایی از جمله دوختن دمپایی، گلدوزی و خیاطی در خانه هایشان مشغول به کار می باشند. رمضان پناهی ، بخش های مرکزی، جعفریه و کهک استان را پس از شهر قم پرجمعیت ترین شهرها از نظر اسکان اتباع عنوان کرد. * با رفتارهای خلاف قانون اتباع با جدیت برخورد می شود وی تاکید کرد: اگر اتباعی خلاف مصالح کشور و قانون عمل کنند و یا دارای جرایمی سخت و خشن باشند، حتی اگر مدرک اقامتی داشته باشند، سوابق آن ها در کارگروه مربوطه مطرح و در خصوص صلاحیت اقامتشان در کشور تصمیم گیری می شود. وی تصریح کرد: اینگونه نیست که اتباع دارای کارت آمایش و یا گذرنامه از قانون طرد کشور مستثنی باشند، بلکه با جدیت با رفتارهای خلاف قانون برخورد می شود. * توصیه هایی به افرادی که قصد ازدواج با اتباع خارجی را دارند وی در ادامه به افرادی که قصد ازدواج با اتباع خارجی را دارند، توصیه کرد: با حساسیت تحقیقات کامل راجع به سوابق خانواده و فرد مورد نظر داشته باشند تا در آینده دچار مشکل نشوند. وی افزود: اداره کل اتباع از خانواده های 2 طرف تعهد محضری می گیرد که با علم و آگاهی کامل نسبت به این ازدواج رضایت دارند. رمضان پناهی اضافه کرد: در مواردی پس از ازدواج و با وجود داشتن فرزند مشترک، آقا خانواده را ترک می کند و از کشور خارج می شود که امکان پیگیری بعدی وجود ندارد. وی بیان کرد: اگر مرد ایرانی با دختر خارجی ازدواج نماید، همسرش می تواند شناسنامه ایران را بگیرد و اگر دختر ایرانی با مرد خارجی ازدواج نماید، همسرش هر سال می تواند اقامت خود را تمدید نماید. وی همچنین بیان کرد: تمام اتباعی که دارای کارت آمایش هستند می توانند با مراجعه به دفاتر پیشخوان دولت طرف قرارداد با بیمه سلامت، خودشان را بیمه نمایند؛ بیمه سلامت برای اقشار آسیب پذیر از جمله بیماران دیالیزی، سرطان و ام اس رایگان و برای سایر اقشار سالانه 6 میلیون و 500 هزار ریال به ازای هر نفر اخذ می شود. * امنیت شاخصه اصلی حضور اتباع در ایران است رمضان پناهی با رد این ادعا که بالا رفتن ارزش دلار در کشور باعث خروج اتباع از کشور شده است، بیان کرد: شاخصه اصلی اسکان اتباع خارجی در ایران و به ویژه استان قم، وجود امنیت است. وی افزود: زبان، فرهنگ و مذهب مشترک از دیگر شاخص های اسکان اتباع به ویژه در شهر قم محسوب می شود. به گفته مدیرکل اتباع و مهاجران خارجی استانداری قم، 18 دفتر خدمات و اشتغال اتباع خارجی در استان  فعال است و خدماتی از جمله تعویض کارت ها را ارائه می دهند. 135 هزار تبعه مجاز و 40 هزار تبعه غیرمجاز از کشورهای خارجی مختلف که دارای کارت آمایش و یا گذرنامه هستند، در این استان سکونت دارند. /2085/ 6133/            "}