{"onTitr":"","titr":" پیشنهاد تشکیل سازمان توسعه کشاورزی کشورهای اسلامی","describe":" شهرکرد - ایرنا - یک پژوهشگر و عضو هیات علمی دانشگاه، ایده سازمان توسعه کشاورزی کشورهای اسلامی را مطرح کرد و گفت: تشکیل این سازمان راهی برای رونق اقتصاد منطقه ای و برند «حلال» در عرصه تجارت است.", "text":"امین لطفعلیان روز سه شنبه در گفت و گو با ایرنا اظهار داشت: این سازمان می تواند با همکاری 57 عضو سازمان همکاری اسلامی (OIC) به عنوان دومین سازمان بین المللی پس از سازمان ملل با هدف گسترش و توسعه مکانیزاسیون کشاورزی، جنگلداری، شیلات و تامین غذای مناسب برای همگان، به صورت ویژه به کشورهای اسلامی کمک کند. وی هدف از تشکیل این سازمان را بهبود سطح زندگی و بهبود تغذیه کشورهای اسلامی، توزیع مناسب موادغذایی در مناطق مختلف جهان با برند «حلال» و ایجاد امنیت غذایی کشورهای عضو عنوان کرد. عضو هیات علمی دانشگاه شهرکرد مبارزه با سوء تغذیه در کشورهای فقیر را از دیگر اهداف تشکیل این سازمان خواند و گفت: این سازمان می تواند، بازدهی کشاورزی و سطح تغذیه در جهان را ارتقا دهد. وی افزود: از دیگر اهداف تشکیل این نوع سازمانها می تواند به حمایت از کشورهای عضو با در اختیار گذاشتن امکانات فنی و کمک به دولت‌ها در راستای تعیین خط مشی و مشاوره در خصوص برنامه‌ریزی، جمع‌آوری، بررسی و انتشار اطلاعات و کمک به ارتقای جایگاه دیپلماسی کشاورزی بین کشورهای عضو سازمان همکاریهای اسلامی باشد. این پژوهشگر، کاهش فقر روستایی، حمایت از روستاییان فقیر در دسترسی به منابع و خدمات مورد نیاز، کمک به ایجاد نظام ایمن و کارآمد غذایی در راستای حمایت از کشاورزی خرد و کاهش فقر و گرسنگی در مناطق روستایی را از دیگر اهداف راهبردی و ماموریت این سازمان عنوان کرد. وی افزایش مقاومت معیشت در برابر بلایا، کمک به کشورها در آمادگی به منظور مقابله با بلایای طبیعی و یا ناشی از اقدامات انسانی، از طریق کاهش ریسک و ارتقای مقاومت نظام های های کشاورزی و غذایی را از دیگر ماموریت های سازمان توسعه کشاورزی کشورهای اسلامی دانست. لطفعلیان ادامه داد: با توجه به معضلات کنونی بخش کشاورزی در کشورهای اسلامی این سازمان به دنبال اجرای برنامه راهبردی و منسجم براساس چارچوبی فنی، جامع و نظام مند است که کشورهای عضو را قادر به پاسخگویی موثر به چالش ها می کند. به گزارش ایرنا، سازمان همکاری اسلامی (OIC)، دومین سازمان بین دولتی پس از سازمان ملل متحد با 57 کشور عضو است. 2097/6021            "}