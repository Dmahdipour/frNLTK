{"onTitr":"","titr":" مسیر پر پیچ و خم دانش بنیان ها تا تجاری سازی","describe":" سمنان - ایرنا - روند فعالیت شرکت های دانش بنیان از مسیر پارک های علم و فناوری در کشور جا افتاده است، ولی همچنان تا تجاری سازی و تبدیل ایده ها به ثروت، نخبگان کشور با مشکلات متعددی مواجه هستند.", "text":"به گزارش ایرنا، شرکت‌های دانش‌ بنیان ظرفیت جدی و قانونی در مسیر توسعه به منظور استفاده از توان علمی نخبگان در رفع نیاز های کشور و اشتغالزایی برای استعدادها است که طبق گفته فعالان این عرصه، با توجه به شرایط حاکم بر جامعه حمایت واقعی، قوانین نظارتی، ملاحظات قانونی و تجاری سازی محصولات آن ها باید جدی گرفته شود.شرکت دانش‌بنیان یا متمرکز بر دانش به شرکت ‌هایی گفته می ‌شود که دانش و فناوری، جزئی جدایی ‌ناپذیر از دارایی اساسی آن ‌هاست و در واقع آن ها یکی از محورهای اساسی در اقتصاد دانش بنیان و رشد و توسعه جوامع امروزی به شمار می آیند. به موجب آیین نامه مربوط، شرکت های دانش بنیان، موسسه های خصوصی یا تعاونی هستند که به منظور افزایش علم و ثروت، توسعه اقتصادی بر پایه دانش و تحقق اهداف علمی و اقتصادی در راستای گسترش اختراع و نوآوری و در نهایت تجاری سازی نتایج تحقیق و توسعه شامل طراحی و تولید کالا و خدمات در حوزه فناوری های برتر و با ارزش افزوده فراوان به ویژه در تولید نرم افزارهای مربوط تشکیل می شود. طبق آیین نامه مصوب، شرکت های دانش بنیان اهدافی نظیر ترغیب هیات علمی دانشگاه ها و واحدهای ‌پژوهشی برای فعالیت های بیشتر در رفع نیاز جامعه و تجاری سازی یافته های ‌پژوهشی را دنبال می کنند.بیشتر این شرکت ها در پارک های علم و فناوری و مراکز رشد فناوری مستقر و فعال هستند و حمایت هایی از سوی معاونت علمی و فناوری ریاست جمهوری و وزارت علوم، تحقیقات و فناوری از آنها برای تجاری سازی محصولاتشان صورت می گیرد با این حال فعالان این بخش معتقدند که مشکلات و چالش هایی در پیش روی آن ها برای توسعه فعالیت ها و فروش محصولاتشان وجود دارد.بر اساس تازه ترین آمار سامانه کارگروه ارزیابی و تشخیص صلاحیت شرکت های دانش بنیان کشور، تعداد شرکت ‌های دانش بنیان تولیدی نوع 2 (صنعتی) یک هزار و 346 شرکت و تعداد شرکت‌های دانش بنیان نوپا نوع یک یک هزار و 145 شرکت و تعداد شرکت های دانش بنیان نوپا از نوع دو 370 شرکت است.فعالان برخی از این شرکت های دانش بنیان و تعدادی از مخترعان کشور در گزارش ایرنا به برخی از مشکلات فعالیت نوآورانه و علمی در کشور اشاره کردند.در این گزارش مهمترین مشکلات نخبگان و مخترعان، عملی نشدن حمایت های قانونی، مشکلات دریافت تسهیلات، کامل نبودن روند حمایت های علمی، مشکلات نخبگان در مسیر اشتغال، ناآشنا بودن سرمایه گذاران با فایده های علوم دانش بنیان، مشکلات تجاری سازی، پیچیده بودن روند درآمدزایی علوم دانش بنیان، فراهم نبودن شرایط صنعت برای تغذیه از علوم دانش بنیان، مقاومت بخش اجرایی کشور در بهره گیری از دستاوردهای علمی نخبگان و فقدان مشوق های کافی برای افراد نخبه، عنوان شد.** فرار ایده ها در نتیجه نبود حمایت از تجاری سازیمخترع تولید کربن فعال اسفنجی با فرایند فعالسازی انجماد در گفت و گو با ایرنا ابراز داشت: نبود توجه و حمایت لازم و کافی از نخبگان و مخترعان منتج به فرار مغزها و ایده ها از کشور شده است.مجتبی شگفتی افزود: نخبگان حاضر در کشور نیز از سوی مسوولان حمایت نمی شوند.وی بیان کرد: با وجود تاکید رهبر معظم انقلاب در حمایت از بنیاد نخبگان، در عمل این اتفاق نیفتاده است.شگفتی با اشاره به اقدام شخصی در ثبت اختراع، ادامه داد: اطلاع رسانی ها در زمینه حمایت های مالی، علمی و حقوقی از مخترعان ضعیف است.وی افزود: زمانی که یک ایده از مجرای اصلی مانند بنیاد نخبگان عبور کند، دولت می تواند آن را به اشکال گوناگون و مورد نیاز خود شکل دهد.به گفته شگفتی، حمایت از شرکت های دانش بنیان و تبدیل ایده به ثروت و چرخه تجاری سازی آن از سوی ارگان های متولی، به سود کشور است.** مخترعان به عنوان رسته شغلی رسمیت ندارنداین مخترع با بیان این که به بسیاری از مشاغل همچون پزشکان و وکلا تسهیلات تعلق می گیرد، خاطر نشان کرد: بانک ها به مشاغل گوناگون تسهیلات پرداخت می کند اما در مورد مخترعان همچنین مساله ای به راحتی محقق نمی شود.وی تصریح کرد: دانش بنیان ها باید در اولویت دریافت تسهیلات قرار گیرند.شگفتی ادامه داد: با وجود مراجعه به پارک علم و فناوری در استان خراسان شمالی، ارتباط لازم به جهت همکاری و حمایت برقرار نشد.به گفته وی، بی توجهی از سوی پارک علم وفناوری باعث مراجعه مجدد نخبه به این مراکز نمی شود، در صورتی که جذب و حمایت از نخبگان جزو وظایف پارک های علم و فناوری به منظور رشد جامعه است.** نبود ارتباط بین صنعت و دانش بنیان هامخترع تولید کربن فعال اسفنجی یادآور شد: استقبال سرمایه گذاران صنعتی از ایده های مخترعان زمانی میسر می شود که ارتباط لازم بین 2 طرف ایجاد شود.وی گفت: ایجاد اتاق فکر برای حضور و تحقق ارتباط مخترعان و سرمایه گذاران و صاحبان سرمایه به مراتب ایده های بیشتری ظهور می کند.مخترع تولید کربن فعال اسفنجی گفت: اختراع در شرایط سخت و محدودیت ها به وجود می آید، رکود به وجود آمده در صنعت اکنون فرصتی برای مخترعان و توجه به ایده هاست.** دانش بنیان ها فرصت کشور در شرایط تحریم هامخترع تولید کربن فعال اسفنجی با فرایند فعالسازی انجماد تاکید کرد: توجه و حمایت از مخترعان در عبور از تحریم ها و شرایط رکود اقتصادی تاثیر گذار است، چرا که دانش بنیان ها باید محصولات رقابت پذیر و قیمت مناسب و بازدهی بالا تولید شود.این مخترع به ضرورت استفاده از ظرفیت های فکری نخبگان برای برون رفت از وضعیت کنونی تاکید کرد و گفت: در شرایط اقتصادی حاکم، جشنواره ها باید به منزله اتاق فکری برای ارائه ایده های نخبگان و دست یابی به تعامل در زمینه های مختلف باشد.به گزارش ایرنا، مهمترین ویژگی تولید کربن فعال مساحت سطح ویژه و ظرفیت جذب آن می باشد.** راه پر پیچ و خم مخترعان تا تجاری سازیمخترع نخ بخیه جهت پیوند عضله و تاندون با قابلیت ترمیم کنندگی بالا نیز در گفت و گو با ایرنا ابراز داشت: تلاش ها در جهت افزایش حمایت ها از نخبگان و مخترعان است اما به صورت مطلوب محقق نمی شود.سیده مائده هاشمی افزود: راهکارها و قوانین در مجموعه های مختلف باید به سود فعالیت نخبگان تدوین شود.وی با اشاره به منفعت طلبی صنایع برای سرمایه گذاری در زمینه اختراع نخبگان، بیان کرد: سرمایه گذاران و صنایع داخلی با اولویت صرفه اقتصادی در هنگام تجاری سازی محصولات دانش بنیان وارد عرصه می شوند.به گفته هاشمی، در بسیاری از موارد تنها 20 درصد سهام به ایده و بُعد علمی طرح اختصاص داده می شود و این امر به گونه ای ظلم به نخبگان است.مخترع نخ بخیه جهت پیوند عضله و تاندون با اشاره به این که با آگاهی بخشی ایده های بیشتری در مسیر دانش بنیان به ثروت تبدیل می شود، یادآور شد: اطلاع رسانی در زمینه تبدیل ایده به محصولات دانش بنیان در سطوح مختلف دانشگاهی باید افزایش یابد تا شاهد تجاری سازی بیشتر محصولات و رشد و توسعه اقتصادی دانش بنیان باشیم.**حمایت ها در حد شعار استمدیر شرکت سیماب سمنان و تولید کننده کولرهای ترموپلاست و طراحی و ساخت پنل سمنان نیز با اشاره به نبود حمایت از مخترعان و نخبگان در کشور، گفت: تاکنون حمایت ها از اختراع ها در حد شعار است و به شکل واقعی محقق نمی شود.علی پایدار علمداری افزود: پارک علم و فناوری رسالت خود را از نظر علمی و معنوی به خوبی انجام داده و با معرفی نیروهای نخبه و جوان دانشگاهی به شرکت های دانش بنیان زمینه اشتغال آن ها را فراهم می کند.وی ادامه داد: پارک علم و فناوری باید مشکلات شرکت های دانش بنیان را به اطلاع مسوولان و دستگاه های اجرایی برساند و برای رفع آن ها پیگیری های لازم را انجام دهد.** خارجی ها راغب تر از سرمایه گذاران داخلی پایداری علمداری به لزوم تغییر نگرش مسوولان نسبت به شرکت های دانش بنیان تاکید و اضافه کرد: نگاه و رویکرد مسوولان به شرکت های دانش بنیان باید بر اساس درآمدزایی و اشتغال زایی آن ها برای جامعه به ویژه جوانان باشد در صورتی که در ایران توجه بیشتر به سمت رتبه بندی های علمی و آماری معطوف است.وی، به نبود حمایت سرمایه گذاران داخلی از شرکت های دانش بنیان اشاره و تصریح کرد: سرمایه گذاران و شرکت های خارجی بسیار علاقه مند به سرمایه گذاری در طرح های نوآورانه شرکت های دانش بنیان ایرانی هستند و گاهی این علاق بیشتر از رغبت سرمایه گذاران داخلی است.وی ادامه داد: شرکت های خارجی خواهان ایجاد خط تولید اختراع های شرکت های دانش بنیان در کشورهای خود و یا خواهان در اختیار گرفتن بازار اختراعات ایرانی در کشور خود هستند.مخترع طرح های نو در صرفه جویی انرژی، به رد پیشنهاد کشورهایی نظیر عراق و ترکیه برای تولید در این کشورها اشاره و خاطرنشان کرد: حمایت از تولید و سرمایه گذاری در بخش دانش بنیان توسط بخش های خصوصی، نهادهای داخلی و سرمایه گذاری خارجی به شرط حضور در ایران منتج به اشتغالزایی برای جوانان و خروج از رکود اقتصادی کشور است. به گفته پایداری علمداری، حمایت از جوانان به ویژه در حوزه علم باید با تقویت و حمایت همه جانبه از شرکت‌ های دانش‌ بنیان در کشور در اولویت قرار گیرد.** حمایت وزارت علوم از دانش بنیان ها افزایش یابد مخترع قفل کتابی هوشمند بی سیم نیز در گفت و گو با ایرنا، با اشاره به روند حمایت از اختراع های نخبگان در کشور، افزود: حمایت ها از اختراع نخبگان باید توسط پارک علم و فناوری و وزارت علوم، تحقیقات و فناوری انجام شود. پیمان رزاق پناه گفت: مشکلات شرکت های دانش بنیان در 2 مرحله ثبت و برندسازی تقسیم بندی می شود.وی با تاکید بر این که شرکت های دانش بنیان برای موفقیت بیشتر نیازمند حمایت هستند، تصریح کرد: اگر چه حمایت ‌ها از آن ها از سوی پارک علم و فناوری صورت می گیرد، اما وزارت علوم، تحقیقات و فناوری در این زمینه عملکرد کافی و مثبتی ندارد. رزاق پناه ادامه داد: آن طور که باید و شاید از ایده های نو از سوی وزارت علوم، تحقیقات و فناوری استقبال نمی شود، در صورتی که شرکت های دانش بنیان نیازمند حمایت بیشتر از این وزارت خانه است.مخترع قفل کتابی هوشمند بی سیم با اشاره به برخی از چالش ها و موانع در ثبت و تجاری سازی محصولات دانش بنیان، یادآور شد: در مسیر حرکت مخترعان سنگ اندازی وجود دارد و پیچ و خم های اداری و کاغذ بازی ها زائد در آن ها، روند فعالیت نخبگان و مخترعان را سخت و با موانع روبرو می کند.وی تصریح کرد: با وجود نوآوری در محصولات دانش بنیان، نبود مشابه داخلی و خارجی و نیز ضرورت ساخت قفل های هوشمند با توجه به مسایل امنیتی لازم در جامعه، هیچ حمایتی از سوی پارک علم و فناوری خراسان رضوی صورت نگرفت و فعالیت را در پارک پردیس دنبال کردیم.** نظارت در پرداخت تسهیلات افزایش یابد رزاق پناه به ضرورت در نظر گرفتن ضوابط به جای روابط در پرداخت تسهیلات، افزود: در فرآیند توسعه تولید محصولات دانش بنیان، تسهیلات در اختیار تولیدکنندگان و ثروت آفرینان واقعی قرار داده شود و نظارت بر روی آن ها صورت بگیرد.وی، به پرداخت تسهیلات صندوق توسعه فناوری نوین به شرکت های دانش بنیان اشاره و بیان کرد: این صندوق حمایت خوبی در زمینه پرداخت تسهیلات به شرکت های دانش بنیان دارد و با وجود ثبت شرکت در خراسان رضوی از جانب پارک علم و فناوری حمایت انجام می گیرد.مخترع قفل کتابی هوشمند بی سیم، به ضرورت تولید محصولات با کیفیت با استفاده از دانش و فناوری های روز برای رقابت پذیری با محصولات خارجی و جذب سرمایه گذار تاکید و تصریح کرد: باتوجه به شرایط اقتصادی کشور و لزوم بهره وری از اقتصاد دانش بنیان برای برون رفت از رکود اقتصادی، محصولات دانش محور با برخورداری از کیفیت بالا برخوردار در بازارهای رقابت جهانی باقی می مانند. به گزارش ایرنا، قفل کتابی هوشمند بی سیم که ایمن ترین ابزار امنیتی در حوزه قفل های هوشمند بشمار می رود که در آن به جهت افزایش ضریب امنیتی در مقابل باز شدن غیر مسوولانه در قفل حذف شده و باز شدن قفل تحت فرامینی به اشکال مختلف است.** معضلی به نام اعتماد به برخی سرمایه گذارانمخترع چمچه دیجیتالی با قابلیت ثبت قیمت به نسبت وزن در گفت و گو با ایرنا، افزود: حمایت ها از سوی مسوولان مطلوب نبوده است و حمایت ها بعد از گذراندن مراحل ثبت اختراع و کسب رتبه سطح سه توسط مخترع آغاز می شود. صادق حیدری با اشاره به هزینه های لازم برای ثبت اختراع، گفت: حمایت ها باید با شناسایی نخبگان قبل از ثبت اختراع توسط سازمان های متولی همچون نخبگان و ارائه طرح آن ها، انجام شود.وی با بیان این که نخبگان در روند انجام اقدامات نیازمند حمایت مالی هستند، ادامه داد: برای ثبت اختراع و انجام بقیه امور نیازمند به تسهیلات بانکی بودم اما موفق به دریافت آن نشدیم.حیدری، به نبود اعتماد به شرکت های سرمایه گذار اشاره و تصریح کرد: سرمایه گذاران داخلی به شرط این که طرح به نام آن ها ثبت شود و متقابل امتیازاتی به مخترع داده شود حاضر به همکاری هستند که این امر منتج به صلب اعتماد از سرمایه گذاران و شرکت های داخلی می شود.به گفته وی، به دلیل نبود شناخت کافی نخبگان نسبت به فضای کسب و کار، در برخی موارد شاهد سوء استفاده از آن ها هستیم.مخترع جوان استان مرکزی با اشاره به زمان بر بودن مراحل تحقیق و ساخت یک اختراع، یادآور شد: تسهیل و تسریع در مراحل ثبت و تجاری سازی به منظور ترغیب نخبگان و استعدادهای کشور اجتناب ناپذیر است.** ضرورت حمایت های معنوی در کنار حمایت مالی به گفته وی، حمایت ها تنها محدود به حمایت مالی نیست، حمایت های معنوی از سوی مسوولان منجر به دلگرمی نخبگان کشور می شود و ضرورت دارد.مخترع چمچه دیجیتالی با قابلیت ثبت قیمت به نسبت وزن، افزود: به کارگیری نخبگان و مخترعان در دستگاه های متولی چون بنیاد نخبگان زمینه رشد و تعالی استعدادها را دو چندان می کند. به گزارش ایرنا، چمچه دیجیتالی با قابلیت وزن گیری و قیمت دهی طراحی شده تا در زمان و وزن دقیق محصول تسهیل شود. ** دانش آموزان نیز مورد توجه و حمایت قرارگیرندمخترع جوان، دانش آموز پایه دوازدهم در گفت و گو با ایرنا بیان داشت: برای دانش آموزان نخبه نسبت به نخبگان دانشگاهی تسهیلات و امکانات خاصی مدنظر گرفته نشده است.متین فراهانی افزود: بها دادن به دانش آموزان توسط مسوولان، آینده ای درخشان را برای کشور رقم می زند.این مخترع جوان از مسوولان خواست تا به دانش آموزان موفق بهای بیشتری داده شود و بیان کرد: بنیاد نخبگان از دانش آموزان به ویژه برگزیدگان جشنواره خوارزمی و صاحبان ثبت اختراع حمایت می کند. ** بخش اجرایی مُبلغ شرکت های دانش بنیان باشدمخترع جوان به ضرورت حمایت تبلیغاتی شرکت های دانش بنیان تاکید و خاطرنشان کرد: نخبگان با حمایت مسوولان در دستیابی به بازارهای فروش، توسعه فعالیت و تولید محصولات در بخش صنعتی موفق تر هستند. فراهانی به حمایت دقیقه نودی مسوولان اشاره و تصریح کرد: نخبگان فقط زمانی که جایگاهی را کسب کنند، مورد توجه مسوولان قرار می گیرند و تیتر اول می شوند و در مراحل اختراع از این شکل حمایت محروم هستند.به گزارش ایرنا، این مخترع جوان برگزیده نوزدهمین جشنواره جوان خوارزمی در بخش دانش آموزی است.** فرهنگسازی برای استفاده از محصولات دانش بنیانمخترع لولای در با قابلیت ارتجاع نیز در گفت و گو با ایرنا ابراز داشت : شرکت های آزاد به دلایل مختلف همچون سوء استفاده ها در امر سرمایه گذاری قابل اعتماد نبودند.حامد نوروزی فرسنگی با اشاره به این که کاربرد برخی محصولات مستلزم فرهنگ سازی است، افزود: مادامی که جامعه درگیر برخی مسایل همچون زلزله نشود در اذهان عمومی استفاده از اختراع ها به منظور مواجهه بهتر با بلایا خطور نمی کند.** شرایط سنگین دریافت تسهیلات برای دانش بنیان هانوروزی فرسنگی ادامه داد: حمایت ها، شامل حال کسانی می شود که میانگین مالی بالا داشته باشند.وی بیان کرد: شرط استفاده از تجهیزات ارایه وثیقه ملکی است و این شرط، استفاده نخبگان و محققان از تجهیزات موجود را مشکل تر می کند و برای دریافت تسهیلات نیز باید ضامن های متعددی معرفی کنند.وی تصریح کرد: بازار آزاد بعد از ثبت اختراع، نخبگان را پیدا و آن ها را به سرمایه گذاران خارجی معرفی می کنند، در این میان دلالان 30 درصد مبلغ فروش اختراع را دریافت می کنند.وی از مسوولان خواستار حمایت های واقعی شد و بیان کرد: حمایت ها تاکنون در حد اهدای هدایا یک میلیون تومانی در جشنواره ها بوده است.به گزارش ایرنا، لولای در با قابلیت ارتجاع در حین زلزله توسط مخترع ایرانی ساخته و درب با این قابلیت توسط مخترعان ژاپنی ساخته شده است.به نظر می رسد مشارکت گرفتن از نخبگان در تدوین قوانین مربوط به حوزه دانش بنیان ها، هدایت ایده ها به سمت رفع مشکلات کشور در شرایط اقتصادی کنونی، تقویت حمایت از نخبگان برای جلوگیری از خروج ایده ها از کشور، افزایش منابع برای ارایه تسهیلات به نخبگان، و تقویت جشنواره های نخبگان به عنوان اتاق فکر جریان دانش بنیان کشور، باید بیش از گذشته مورد توجه قرارگیرد.به گزارش ایرنا، جشنواره ملی اختراعات و ابتکارات رویش دماوند و خاوران، هجدهم و نوزدهم مهرماه در دانشگاه آزاد سمنان برپاست و آیین اختتامیه عصر پنجشنبه نوزدهم مهرماه برگزار و نتیجه داوری اختراع ها یک ماه آینده از سوی گروه داوری اعلام می شود.مهم ترین بخش جنبی این جشنواره دو روزه در سمنان ، جشنواره آب و خشکسالی است که در قالب کارگاه های تخصصی با محوریت پژوهش های علمی برای افزایش بهره وری، شیرین سازی، استفاده از فاضلاب، روش های پهنه بندی و آبیاری های نوین درنظر گرفته شده است. استان سمنان با داشتن حدود 90 هزار دانشجو در بیش از 40 دانشگاه و موسسه آموزش عالی، 23 مخترع سطح سه دارد که از این تعداد 15 اختراع در فرآیند تجاری سازی قرار دارد و 2 اختراع به سطح 2 رسیده است که به معنای رسیدن به مرحله تجاری سازی کامل و ورود به بازار است.9891/6103/7408            "}