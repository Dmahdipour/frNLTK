{"onTitr":"","titr":" بیست و یکمین جشنواره استانی قصه ‌گویی آغاز شد","describe":" شیراز- ایرنا- بیست و یکمین جشنواره استانی قصه ‌گویی کانون پرورش فکری کودکان ونوجوانان استان فارس با شعار «خوب زندگی کردن تمرین می خواهد» 10 مهرماه با روایت قصه پشمی آوازه ‌خوان آغاز به کار کرد.", "text":"به گزارش ایرنا، استاندار فارس به مناسبت برگزاری مرحله استانی این جشنواره بین المللی در پیامی که به مراسم آغازین آن ارسال کرد، قصه را مهم ترین ابزار برای آموزش مفاهیم تربیتی و مهارت های زندگی دانست.اسماعیل تبادار در این پیام با بیان اینکه قصه گویی و گوش سپردن به قصه ها از مهم ترین راه های انتقال تجربه و میراث ماندگار فرهنگی است، ابراز داشت: امروزه بیش از هر زمان دیگری برای رسیدن به دنیایی سرشار از صلح، آرامش، دوستی، صبر، محبت و... به ابزار قصه گویی نیازمندیم و باید پاسدار این هویت فرهنگی خود باشیم.وی در بخش دیگری از این پیام عنوان کرد: انسان ها در آیینه قصه ها خود را می نگرند و به معرفت نفس دست می یابند چنانکه خداوند امر می فرماید که در سرگذشت پیشینیان دقت و آن را چراغ راه زندگی خود قرار دهید.استاندار فارس همچنین ابراز امیدواری کرد که بتوان با احیای سنت قصه گویی با حضور اقشار مختلف مردم، از این شگرد به‌ مثابه ابزاری ارتباطی و فرهنگ ساز در سراسر جامعه بهره برد. داوری مرحله استانی این جشنواره بر عهده نسرین کشاورز، محمدحسن محمودی و آرش جمال الدینی است. این رویداد فرهنگی تا  پنجشنبه 12 مهرماه ادامه خواهد داشت و برگزیدگان به مرحله منطقه‌ای این رویداد بین‌المللی راه خواهند یافت. در این جشنواره 58 مربی و 14 قصه گوی آزاد در شیراز به قصه‌ گویی می‌پردازند که مربیان استان فارس از مراکز فرهنگی هنری کانون پرورش فکری شیراز، داراب، شهر صدرای شیراز، جهرم، فسا، آباده، قیروکارزین، مُهر، فیروزآباد، سپیدان، زرین دشت، بوانات، نورآباد ممسنی، خرامه، نی ریز، صفاشهر، خنج، دفتر استان، پاسارگاد، ارسنجان، مرودشت، رستم، وراوی و گله دار شهرستان مُهر با یکدیگر رقابت خواهند کرد. قصه‌ گویان آزاد شرکت کننده در جشنواره نیز پنجشنبه قصه‌های خود را روایت می‌کنند. از مجموع 72 قصه‌گو، 11 نفر از استان فارس به مرحله کشوری راه می یابند که شامل 5 مربی، 3 پدر بزرگ و مادربزرگ و 3 عضو نوجوان است؛ همچنین 4 مربی قصه گوی بخش پیشین جشنواره نیز به جشنواره بین المللی راه خواهند یافت.مدیر کل کانون پرورش فکری کودکان و نوجوانان فارس به ایرنا گفت: با انتشار فراخوان این جشنواره از تیرماه تا شهریورماه سال جاری بیش از 600 قصه برای شرکت در این رویداد فرهنگی در پایگاه قصه‌گویی کانون فارس ثبت شد.زهرا افتخاری افزود: شرکت کنندگان بخش ملی دختران و پسران (14 تا 18 سال)، زنان و مردان (18 سال به بالا)، مادربزرگ ها و پدربزرگ ها، اعضای نوجوان، مربیان کانون و گویندگان قصه‌های 90 ثانیه ای هستند. وی اعلام کرد: این جشنواره در سه بخش عمومی و تخصصی و علمی برگزار می‌شود که در بخش عمومی این مسابقه قصه گویی نود ثانیه ای در قالب فیلم مستند روایت می‌شود و در برگیرنده غم ها، شادی ها و لحظات پندآموز زندگی است. افتخاری ابراز داشت: بخش تخصصی به قصه گویی کلاسیک و خلاق اختصاص دارد و دختران و پسران 14 تا 18 سال، زنان و مردان 18 سال به بالا و مادربزرگها و پدربزرگها در این بخش شرکت می کنند.افتخاری به شیوه های قصه گویی این بخش اشاره کرد و گفت: قصه گویی سنتی به شیوه روایت گری بدون ابزار و قصه گویی خلاق می‌تواند با استفاده از ابزار یعنی امکانات دیداری و شنیداری صورت می گیرد. مدیرکل کانون پرورش فکری کودکان و نوجوانان فارس ادامه داد: سومین بخش این مسابقه به پژوهش های علمی درباره قصه گویی اختصاص دارد که در چهار محور برگزار می‌شود. مدیر کل کانون پرورش فکری کودکان و نوجوانان فارس موضوعات بخش قصه گویی را دنیای مدرن، عصر ارتباطات و حیات قصه ها، قصه گویی، تجربه اجتماعی و روابط انسانی، قصه گویی، رسانه، مهارت های زندگی و قصه گویی، تنوع و تبادل فرهنگی برشمرد. جشنواره بیست و یکم قصه گویی در چهار مرحله‌ استانی، منطقه‌‌ای، ملی و بین‌المللی برگزار می شود.علاوه بر داوری و انتخاب آثار برگزیده، قصه‌های برتر در کتاب «قصه زندگی من» با نام خود قصه‌ گو چاپ و آثار برگزیده از طریق رسانه‌های دیداری نیز منتشر می‌شود.بخش ملی این جشنواره شب یلدای سال جاری در تهران برگزار خواهد شد. 7375 /1876            "}