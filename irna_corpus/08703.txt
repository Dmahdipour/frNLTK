{"onTitr":"","titr":" بیش از 2میلیون شغل در سه سال گذشته در کشور ایجاد شد","describe":" کرمانشاه- ایرنا- سرپرست وزارت تعاون، کار و رفاه اجتماعی گفت: براساس اعلام مرکز پژوهش های مجلس از پاییز 93 تا زمستان 96 تعداد 2میلیون و 100هزار شغل در کشور ایجاد شد.", "text":"به گزارش ایرنا؛ انوشیروان محسنی بندپی روز پنجشنبه در مراسم افتتاح درمانگاه تامین اجتماعی شهرستان سنقر و کلیایی، ایجاد اشتغال و رونق کسب و کار را جزو اولویت ها و سیاست های دولت تدبیر و امید دانست و افزود: تلاش دولت در سه سال گذشته در زمینه اشتغال بی سابقه بوده است. وی اظهار داشت: همچنین براساس اعلام مرکز پژوهش های مجلس و مرکز آمار ایران در سه سال گذشته سه میلیون نفر به جمعیت فعال کشور اضافه شده که در 10 سال گذشته کشور بی سابقه بوده است. او با بیان اینکه سالانه 500هزار نفر از دانشگاه های کشور دانش آموخته می شوند، گفت: جامعه ما همچنان در بخش اشتغال نیازمند تحرک بیشتر و اقدامات اثربخش تری است. سرپرست وزارت تعاون، کار و رفاه اجتماعی در ادامه سخنان خود با بیان اینکه دولت تسهیلات بسیار خوبی برای اشتغال در نظر گرفته است، گفت: دولت در بخش اشتغال روستایی 17هزار میلیارد تومان و در قالب بند الف تبصره 18 (اعطای تسهیلات اشتغال در کارگروه اشتغال) نیز 60هزار میلیارد تومان اختصاص داده است. محسنی بندپی با اشاره به نرخ بالای بیکاری استان کرمانشاه افزود: این استان در بحث اشتغال ویژه دیده شده است و هر طرح اشتغالزایی که از سوی کارگروه اشتغال استان تایید و توجیه فنی و اقتصادی داشته باشد در قالب تسهیلات بانکی مورد حمایت قرار می گیرد. او از تلاش های استاندار کرمانشاه نیز قدردانی کرد و گفت: مهندس بازوند از زمان وقوع زلزله به صورت شبانه روزی در حال پیگیری و رفع مشکلات مردم است که جای قدردانی دارد. وی اظهار داشت: اگرچه زلزله خسارت جانی و مالی فراوانی به دنبال داشت اما فرصتی برای مسئولان استان کرمانشاه ایجاد کرده که در نظام برنامه ریزی کشور اعتباراتی به منظور بازسازی و توسعه استان بگنجانند. او خدمات دولت به مردم مناطق زلزله زده را چشمگیر دانست و گفت: یکی از این خدمات غربالگری 100هزار نفر از مردم زلزله زده استان کرمانشاه توسط سازمان بهزیستی بود که امدادگران توانستند 20هزار نفر از این افراد را مورد مداخله قرار دهند. وی همچنین افزود: میزان اختلالات روحی روانی در مناطق زلزله زده استان کرمانشاه براساس بررسی های میدان امدادگران بهزیستی نسبت به قبل از زلزله کاهش پیدا کرده است. سرپرست وزارت تعاون، کار و رفاه اجتماعی در ادامه یکی از اولویت های این وزارتخانه را حمایت از جامعه کار و تولید در کشور دانست و گفت: اکنون 42میلیون نفر در کشور زیر پوشش بیمه سازمان تامین اجتماعی هستند. محسنی بندپی با بیان اینکه سازمان تامین اجتماعی در راستای ارائه خدمات به بیمه شدگان اقدامات خوبی در کشور ارائه می دهد، افزود: این سازمان کارنامه بسیار درخشانی در زمینه ارائه خدمات به مردم در کشور دارد. وی با اشاره به افتتاح درمانگاه تامین اجتماعی شهرستان سنقر و کلیایی نیز گفت: این پنجاه و سومین مرکز درمانگاه تامین اجتماعی است که در دولت تدبیر و امید افتتاح و بهره برداری می رسد. او اضافه کرد: اکنون 81 بیمارستان تامین اجتماعی با 10هزار و 800 تخت در کشور فعال است و  همچنین 27 مرکز درمانی تامین اجتماعی در دست ساخت و 54 مرکز نیز در دست طراحی می باشد. سرپرست وزارت تعاون، کار و رفاه اجتماعی در بخش دیگری از سخنان خود امنیت حاکم بر کشور را مرهون جان افشانی و رشادت های شهدا و ایثارگران دانست و گفت: امروز ایران اسلامی در سایه تدابیر رهبری معظم انقلاب، حمایت های مردمی و آمادگی نیروهای مسلح در اوج اقتدار و عظمت است. محسنی بندپی به اقتدار نیروهای مسلح در پاسخ به حملات تروریستی اهواز نیز اشاره کرد و افزود: نیروهای مسلح ما به حق، پاسخ دندان شکنی به تروریست های تکفیری داعشی دادند.درمانگاه تامین اجتماعی شهرستان سنقر و کلیایی در زمینی به مساحت یک هزار و 712 مترمربع و زیربنای یک هزار و 451 مترمربع در 2 طبقه و با اعتباری معادل 62 میلیارد و 574میلیون ریال به بهره برداری رسید. این درمانگاه دارای بخش های اورژانس، اتاق های معاینه، احیای قلبی، داروخانه، مامایی، آزمایشگاه، دندانپزشکی و اداری است. افتتاح اولین خانه کوچک معلولان ویژه معلولان خفیف پسر و مجهول الهویه(هیراد) در کرمانشاه، افتتاح مرکز توانبخشی سرپل ذهاب و حضور در کارگروه اشتغال استان از دیگر برنامه های سرپرست وزارت تعاون، کار و رفاه اجتماعی در استان کرمانشاه است. شهرستان سنقر و کلیایی با حدود 82 هزار نفر جمعیت در 80 کیلومتری شمال شرقی استان کرمانشاه قرار دارد. 3033            "}