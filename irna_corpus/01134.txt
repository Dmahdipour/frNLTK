{"onTitr":" در نشست دوساعت و نیمه با سران قوا    ","titr":" رهبر انقلاب: برای حل مشکل اشتغال و تورم تصمیم‌ جدی بگیرید","describe":" تهران- ایرنا- رهبر معظم انقلاب اسلامی در جلسه دو ساعت و نیمه با سران قوا که با موضوع مسائل اقتصادی برگزار شد، تاکید کردند: برای حل مشکل نظام بانکی، نقدینگی، اشتغال و تورم تصمیم‌های جدی بگیرید.", "text":"به گزارش روز پنجشنبه ایرنا از پایگاه اطلاع رسانی دفتر مقام معظم رهبری، حضرت آیت الله خامنه‌ای در این جلسه که چهارشنبه شب برگزار شد، با تقدیر از اهتمام رؤسای قوا و اعضای شورای عالی هماهنگی اقتصادی برای مشارکت فعال در جلسات و مباحث، وظیفه اصلی این شورا را تصمیم‌گیری‌های کلان و راهگشا در عرصه اقتصاد خواندند.ایشان تأکید کردند: حل مشکلات جاری اقتصاد کشور و تأمین نیازهای عمومی مردم، نیازمند کار جهادی و تلاش فوق العاده است زیرا این مشکلات به ویژه مشکل گرانی و کاهش قدرت خرید، معیشت بخش زیادی از مردم به ویژه طبقات ضعیف را دچار تنگنا کرده است.رهبر انقلاب اسلامی، اعضای شورای عالی هماهنگی اقتصادی را به اتخاذ تصمیم‌های قاطع و راهگشا در خصوص مسائل اصلی و چالش های مهم اقتصاد کشور توصیه مؤکد کردند و فرمودند: برای حل برخی مسائل کلیدی اقتصاد مانند مشکلات نظام بانکی، نقدینگی، اشتغال، تورم و فرایند بودجه‌ریزی باید تصمیم‌های جدی و عملیاتی بگیرید.ایشان قوای سه‌گانه به ویژه دولت را به استفاده از نظرات و راه‌حل‌های اقتصاددانان دلسوز و فعالان بخش خصوصی فراخواندند و گفتند: شرایط کنونی کشور موجب شده است نخبگان و فعالان دلسوز احساس مسئولیت مضاعف کنند و ظرفیت‌ها و داشته‌های علمی و تجربی خود را به مسئولان عرضه کنند، بنابراین قدر این فرصت را بدانید و از پیشنهادهای فعالان دانشگاهی و اقتصادی استفاده کامل کنید.حضرت آیت الله خامنه‌ای با تقسیم مشکلات اقتصادی به «چالش‌های درونی و ساختاری اقتصاد کشور» و «مسائل ناشی از تحریم‌های ظالمانه آمریکا» افزودند: در مواجهه با هر یک از این دو بخش، راه‌حل‌های خردمندانه‌ای را به کار ببندید که نتیجه آن، گره‌گشایی پایدار از زندگی مردم و ناامید شدن دشمن از اثرگذاری حربه تحریم باشد.حضرت آیت الله خامنه‌ای با تأکید بر لزوم هم‌افزایی هر سه قوه و دستگاههای مختلف کشور، خاطرنشان کردند: هیچ بن‌بست و مشکل غیرقابل حلی در کشور وجود ندارد و ما به فضل الهی و با عزم و اراده مردم و مسئولان، و با استفاده از ظرفیت بی‌بدیل جوانان و نخبگان توانمند ایران عزیز و با فعال کردن ظرفیت‌ها و منابع ممتاز کشور، یقیناً بر مشکلات درونی و تحمیلی فائق خواهیم آمد.در این جلسه که معاون اول رئیس‌جمهوری و معاون اول رئیس قوه‌قضائیه نیز حضور داشتند، رئیس‌جمهوری با تشکر از همکاری و همراهی رؤسای مجلس و قوه‌قضائیه، گزارشی از جلسات شورای عالی هماهنگی اقتصادی و مصوبات آن برای حل مشکلات مردم بیان کرد. همچنین برخی حاضران در جلسه نیز دیدگاهها و نظرات خود را بیان کردند.سیام *9314* 3063            "}