{"onTitr":"","titr":" 78 درصد از ابلاغ های قضایی هرمزگان الکترونیکی است","describe":" بندرعباس- ایرنا- رییس کل دادگستری هرمزگان گفت: 78 درصد از ابلاغ های قضایی استان از طریق الکترونیکی صورت می گیرد که نتیجه آن کاهش زمان پیگیری و هزینه ها است.", "text":"به گزارش ایرنا، حجت الاسلام محمدصادق اکبری عصر پنجشنبه در دومین همایش رییسان و دادستان های حوزه های قضایی هرمزگان اظهار داشت: طی سالهای اخیر قوه قضاییه با بهره گیری از خدمات الکترونیک موفق شده بخش قابل توجهی از وظایف خود را با سرعت و دقت بیشتر به انجام رساند.وی افزود: به طور یقین تلاش جهادگونه و هدفمند، مدیریت منابع مالی و انسانی و همچنین مراقبت نفس و پرهیز از هرگونه فساد بسترساز رضایتمندی مردم و ارتقای شاخص های سلامت و کارآمدی دستگاه قضایی استان خواهد شد.رییس شورای قضایی استان هرمزگان، راهکار برون ‌رفت از مشکلات اقتصادی کشور را حمایت از تولید ملی و برخورد قاطع با محتکران و اخلالگران اقتصادی از طریق دقت و تسریع در روند دادرسی و صدور آراء متناسب با کیفرخواست این افراد عنون کرد.حجت الاسلام اکبری با تاکید بر مبارزه با مفاسد اخلاقی، بیان داشت: اهمیت مبارزه با فساد اخلاقی کمتر از مفاسد اقتصادی نیست و در همین راستا نیز دستگاه قضایی هرمزگان همواره در جهت برخورد قاطعانه با هنجارشکنان و متجاوزان به عنف، به منظور صیانت از امنیت عمومی و نوامیس مردم حرکت می کند.وی تاکید کرد: اقدام های هنجارشکنانه از قبیل پارتی های مختلط شبانه و عرضه مشروب های الکلی که امنیت اخلاقی جامعه به ویژه نسل جوان را تهدید می نماید،  با برخورد قاطع و بدون اغماض دستگاه قضایی استان هرمزگان مواجه خواهد شد.رئیس کل دادگستری هرمزگان شناسایی ، انهدام و  مبارزه با جریان های تروریستی تکفیری و همچنین توجه به اجرای به موقع احکام قضایی را از دیگر اولویت های دستگاه قضایی استان به منظور تحقق اهداف پیش بینی شده براساس برنامه عملیاتی سالانه دادگستری استان برشمرد.7198/6048            "}