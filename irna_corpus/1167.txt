{"onTitr":"","titr":" هماهنگی اربعینی ایران و عراق در محور سامرا انجام شد","describe":" سامرا - ایرنا - با حضور مقامات ایرانی و عراقی، آخرین هماهنگی های اجرایی و امنیتی مربوط به زیارت میلیونی اربعین حسینی (ع) و تردد زائران در محور شهر مقدس سامرا انجام شد.", "text":"به گزارش روز پنجشنبه ایرنا، نشست کمیته هماهنگی زیارت اربعین حسینی در محور استان صلاح الدین و شهر مقدس سامرا با حضور سردار مصطفی مرادیان وابسته نظامی جمهوری اسلامی ایران در عراق و نماینده ایران در کمیته مشترک هماهنگی اربعین در کشور عراق و سپهبد محمد بدر معاون وزیر کشور و نماینده تام الاختیار دولت عراق در مراسم اربعین برگزار شد. مسوولان امنیتی و انتظامی استان صلاح الدین، ستاد عملیات سامرا به فرماندهی سرلشگر عماد الزهیری و امین شریعتی مسوول قرارگاه اربعین در شهرهای سامرا و بلد نیز در این نشست حضور داشتند. در این نشست پیش بینی شد که امسال بیش از 2.5 میلیون نفر در ایام اربعین پیش یا پس از زیارت کربلا برای زیارت امامین عسکریین به شهر سامرا سفر کنند. اعضای این کمیته در گفتگوی چند ساعته خود در  این نشست، آخرین هماهنگی های لازم میان نیروهای امنیتی، انتظامی، الحشد الشعبی و راهنمایی و رانندگی عراق و نیز بخش حمل و نقل و خدمات رسانی به زائران را انجام دادند. در این جلسه با اشاره به برگزاری موفق زیارت سامرا در ایام اربعین سال گذشته و تامین امنیت کامل آن، بر تلاش  مضاعف در سالجاری برای جلوگیری از هر گونه خلل امنیتی تاکید شد. اعضای این کمیته همچنین در مورد آخرین اقدامات هماهنگ برای نظارت بر نرخ حمل و نقل در این محور و نیز تامین بخشی از حمل و نقل مورد نیاز بشکل صلواتی از طریق همیاری رانندگان خیر و یا مشارکت نهادهای نظامی و دولتی عراق بحث و گفتگو کردند. اعضای این کمیته پیشتر با برگزاری نشست های مشابه در محورهای مهران و شلمچه، ضمن بازدید میدانی از آخرین وضعیت گذرگاه ها و امکانات مربوط به تردد زائران، آخرین هماهنگی های امنیتی و خدماتی مربوط به زیارت میلیونی اربعین در این محورها را انجام دادند. زیارت اربعین حسینی هر ساله با مشارکت میلیون ها زائر عراقی از نقاط مختلف این کشور به شکل پیاده روی دهها تا چند صد کیلومتری به سمت کربلای معلا و نیز با حضور ارادتمندان خاندان عصمت و طهارات و عاشقان حسینی از کشورهای مختلف اسلامی و غیر اسلامی برگزار می شود. سال گذشته از حدود 14 میلیون زائر اربعین حسینی در عراق، دو میلیون و 350 هزار نفر زائر ایرانی در این مراسم میلیونی شرکت داشتند. بیشترین حجم ورود زائران ایرانی به عراق به ترتیب از گذرگاه های مهران، چذابه، شلمچه و فرودگاه نجف انجام می شود. همچنین اتباع خارجی مقیم ایران نیز تنها از طریق گذرگاه شلمچه می توانند بشکل زمینی برای مراسم اربعین وارد خاک عراق شوند. اربعین حسینی امسال براساس تقویم شمشی مصادف با هشتم آبان ماه 97 خواهد بود. خاورم*10*380**            "}