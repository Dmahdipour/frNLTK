{"onTitr":"","titr":" وزیر پاکستانی: «تاپی» نقطه عطف صلح منطقه است","describe":" اسلام آباد - ایرنا - وزیر فدرال دولت پاکستان در امور پارلمانی از پروژه گازی «تاپی» به عنوان نقطه عطف در تحقق صلح منطقه ای یاد کرد و گفت: لازم است به جای تنش، به سمت همکاری منطقه ای گام برداریم.", "text":"به گزارش روز پنجشنبه ایرنا «علی محمد خان»در سخنرانی در سمینار مرکز مطالعاتی در اسلام آباد گفت:زمان گسترش صلح و هماهنگی دو جانبه در منطقه فرا رسیده است. وی گفت که کشورش خواهان صلح در منطقه است و تحقق صلح و ثبات در افغانستان را ثبات خود می داند و همگان نیز باید برای تحقق صلح در افغانستان تلاش کنند. «علی محمدخان» با بیان اینکه پیش از این به دلیل خصومت ها و دشمنی ها، ممکن بود که برخی کشورها برای طرف مقابل مشکلاتی ایجاد کنند، افزود: هم اکنون، زمان ارتقاء صلح و دوستی و هماهنگی برای توسعه و رونق منطقه است. این وزیر کابینه فدرال دولت پاکستان همچنین با بیان اینکه «عمران خان» نخست وزیر پاکستان، خواستار روابط صلح آمیز با کشورهای همسایه، به ویژه هند و افغانستان' گفت: پروژه TAPI به عنوان یک نقطه عطف برای صلح در منطقه تلقی می شود.سفیر هند در پاکستان نیز، اجرای پروژه خط لوله گاز ترکمنستان - افغانستان - پاکستان- هند موسوم به تاپی را عامل گسترش ثبات منطقه و همکاری در زمینه انرژی عنوان کرد.    «اجی بساریا»همچنین از پروژه «تاپی» به عنوان خط لوله صلح برای کشورهای همسایه یاد کرد. وی افزود: پروژه تاپی نه تنها به گسترش همکاری های منطقه ای کمک می کند بلکه ممکن است 'انگیزه ای برای صلح' باشد و به تقویت همکاری منطقه ای کمک موثر می کند. بساریا در بخش دیگری از سخنانش، با تشریح روند روابط پاکستان با هند، گفت:پروژه تاپی می تواند به برقراری صلح بین دو کشور کمک کند. به گزارش ایرنا سران کشورهای عضو طرح خط لوله گاز ترکمنستان - افغانستان - پاکستان-هند موسوم به «تاپی» بیست و دوم آذرماه 94 کلنگ احداث این خط لوله را در شهر مرو ترکمنستان به زمین زدند. رهبران چهار کشور عضو پروژه گاز تاپی روز یکشنبه در حالی کلنگ احداث این پروژه را بر زمین زدند که آنرا تحقق یک ایده برای ایجاد همبستگی بین کشورهای جنوب آسیا با کشورهای آسیای میانه عنوان کردند. مقامات ارشد هرچهار کشور عضو پروژه تاپی در سخنرانی خود در کنفرانس بی طرفی ترکمنستان، اجرایی شدن این پروژه را در شکوفایی اقتصاد کشورهایشان و منطقه بسیار موثر دانستند. بعد از امضای تفاهم نامه احداث خط لوله گاز بین ترکمنستان و پاکستان در سال 1995، ایده اولیه ایجاد پروژه گازی تاپی شکل گرفت. 24 آوریل 2008، پاکستان، هند و افغانستان پیش نویس قراردادی را به منظور خرید گاز ازترکمنستان امضا کردند و این قرارداد در تاریخ 11 دسامبر 2010 به صورت رسمی از سوی رهبران دو کشور امضا شد. به گزارش ایرنا اگرچه اجرای طرح تاپی پیشتر از ترکمنستان آغاز شده است اما مشکلات مالی و مسائل امنیتی در افغانستان و بلوچستان پاکستان تاخیر قابل توجهی را در ادامه این طرح ایجاد کرده است. به اعتقاد تحلیلگران، صرفنظر از مخالفت هند با پیوستن چین به طرح انرژی تاپی، سه کشور دیگر این طرح به دلایل مالی اشاره شده نه تنها مخالفتی با چین ندارند، بلکه معتقدند این اقدام به رغم تاخیر قابل توجهی که در اجرای آن ایجاد خواهد کرد بر اهمیت اقتصادی و سیاسی این پروژه در منطقه خواهد افزود. انتظار می‌رود احداث زیرساخت‌های این پروژه که هزار و 814 کیلومتر طول دارد تا سال 2019 به پایان برسد و بخش بزرگی از مشکلات انرژی پاکستان و هند از طریق آن حل شود.شهرهای مهمی چون هرات، قندهار، کویته و ملتان در مسیر این پروژه قرار دارند و تاپی پس از ورود به پاکستان وارد هند می‌شود.بیش از هفت میلیارد دلار برای احداث این خط لوله هزینه خواهد شد و هزینه گاز آن بیش از 15 میلیارد دلار برآورد شده است. با بهره برداری از پروژه تاپی، سالانه افغانستان علاوه بر گاز طبیعی کافی، بیش از 400 میلیون دلار حق ترانزیت گاز کسب می کند. آساق**6125**1663**            "}