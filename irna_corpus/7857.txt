{"onTitr":"","titr":" باند اشرار مسلح در درگیری با مرزبانان در نهبندان منهدم شد","describe":" بیرجند - ایرنا - فرمانده مرزبانی ناجا از انهدام تیم سه نفره اشرار و قاچاقچیان مسلح در عملیات مرزبانان در منطقه مرزی نهبندان خبر داد.", "text":"به گزارش روز جمعه پایگاه خبری پلیس سردار قاسم رضایی گفت: عصر روز گذشته، مرزبانان خراسان جنوبی در ارتفاعات صعب العبور منطقه مرزی نهبندان با تعدادی از اشرار مسلح درگیر شدند. وی به حضور به موقع تیم های عملیاتی مرزبانان در منطقه مزبور اشاره و بیان کرد: در این عملیات، از این تیم 3 نفره، یک نفر از سوداگران مرگ به هلاکت رسید و یک نفر دیگر مجروح و نفر سوم نیز که توان مقابله با مرزبانان را نداشت، خود را تسلیم کرد. فرمانده مرزبانی نیروی انتظامی به درگیری های مرزبانان با اشرار مسلح در سال جاری اشاره کرد و افزود: مرزبانان خراسان جنوبی با بهره گیری از نیروهای جهادی با استفاده از تجهیزات اپتیکی کوچک ترین تحرکات در نوار مرزی را زیر نظر گرفته و در نتیجه ساعت ها کار اطلاعاتی و انجام عملیاتی دقیق و غافلگیرانه این تیم 3 نفره اشرار مسلح را هنگام عبور از مرزهای کشور عزیزمان زمین گیر کردند. وی با اشاره به اینکه این عملیات با همکاری اطلاعاتی مرزبانان استان خراسان رضوی و جنوبی انجام شده است گفت: در پاکسازی از محل 3 قبضه سلاح جنگی کلاشینکف، 12 تیغه خشاب و نزدیک به 300 تیر جنگی کشف شد. سردار رضایی اظهار داشت: مرزبانان برای حفظ و حراست از قلمرو سرزمینی ایران اسلامی تمام توان خود را بکار گرفته و با هرگونه ناامنی در نقاط صفر مرزی قاطعانه برخورد خواهند کرد. خراسان جنوبی 11 شهرستان و 460 کیلومتر مرز مشترک با افغانستان دارد. نهبندان، سربیشه، درمیان و زیرکوه از شهرستان های مرزی این استان است. 3028            "}