{"onTitr":"","titr":" عفو بین الملل درباره وضعیت پناهجویان زن در یونان هشدار داد","describe":" تهران - ایرنا - سازمان عفو بین الملل به وضعیت زنان ساکن در کمپ های مهاجران در یونان اشاره کرد و افزود: این افراد از ترک چادرهای خود در طول شب به شدت وحشت دارند و حتی حمام گرفتن برای آنها ناامن است.", "text":"به گزارش عصر شنبه ایرنا به نقل از خبرگزاری رویترز، کمیسر عالی پناهندگان سازمان ملل برآورد کرده است که بیش از نیمی از مهاجران و آوارگان در یونان، زنان و کودکان هستند. این تعداد در مقایسه با شمار مهاجرانی که در اوج بحران مهاجرت اروپا در سال 2015 روانه این قاره شدند، رقم اندکی است، اما روند کند و وقت گیر پناهجویی در یونان به معنای این است که هزاران پناهجو در مراکز پرجمعیت اسکان در جزایر یونان گوشه انزوا برگزیده اند. سازمان عفو بین الملل ادامه داد: هر گونه فعالیتی برای زنان و دختران در این کمپ ها همچون حمام گرفتن، به امری خطرناک تبدیل شده است. نبود آب آشامیدنی سالم و رعایت نشدن مسائل بهداشتی نیز در این کمپ ها، مساله ای رایج است. در گزارش عفو بین الملل به نقل از یک زن آفریقایی آمده است: در حمام های کمپ، قفل ندارد و آب آن سرد است و مردان نیز در بیرون، رفت و آمد می کنند. همچنین سرویس های بهداشتی این کمپ ها فاقد لامپ و روشنایی است.   پناهجویان باردار نیز به عفو بین الملل گفتند که مجبورند روی زمین بخوابند و دسترسی اندکی به مراقبت های قبل از زایمان در این کمپ ها دارند. «کومی نایدو» دبیرکل عفو بین الملل نیز گفت: این، آن اروپایی نیست که جهان تصورش را دارد. شرایط، رقت انگیز و  زنگ خطری است برای ما تا نسبت به تعلیق یا لغو توافق بین اتحادیه اروپا - ترکیه اقدام کنیم. وی به توافق سال 2016 بین ترکیه و اتحادیه اروپا برای مهار پناهجویی اشاره کرد و افزود که انعقاد آن از هجوم آوارگان به یونان ناشی می شد.  براساس تازه ترین آمار منتشر شده از سوی دولت یونان، برخی از کمپ های مهاجران در این کشور به حدی پرجمعیت و شلوغ شده است که بیش از دو برابر ظرفیت خود پناهجو اسکان داده اند.بحران مهاجرتی اروپا در سال 2015 سبب شد که شمار زیادی آواره و پناهجو عمدتا از کشورهای آفریقایی و خاورمیانه راهی اروپا شوند.در این میان شمار زیادی از این افراد در سفرهای دریایی جان خود را از دست دادند. در سال جاری میلادی، دستکم بیش از یکهزار و 700 نفر در دریای مدیترانه جان باختند. همچنین کمیساریای عالی پناهندگان سازمان ملل از دولت های اروپایی خواسته است توان خود در زمینه جستجو و نجات مهاجران و پناهجویان در دریای مدیترانه را مورد بازنگری قرار دهند.سازمان بین المللی مهاجرت و کمیسیاری عالی پناهندگان سازمان ملل، دلیل اصلی افزایش شمار مرگ و میر در دریای مدیترانه را کاهش ظرفیت جستجو و نجات در نزدیکی سواحل لیبی عنوان کردند. این نهادها بر اهمیت موافقت دولت های اروپایی در زمینه تخلیه مسافران در بنادر تاکید دارند تا امکان امدادرسانی کشتی های تجاری به مهاجران به نحوی که موازین دریایی ایجاب می کند، فراهم شود. شبد**اروپام**9109**1010            "}