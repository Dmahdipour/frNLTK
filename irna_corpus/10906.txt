{"onTitr":"","titr":" جام باشگاه‌های کتابخوانی کودک و نوجوان در تهران برگزار می شود","describe":" تهران-ایرنا- سومین جام باشگاه‌های کتابخوانی کودک و نوجوان به همت وزارت فرهنگ و ارشاد اسلامی و با مشارکت مدیریت امور کتابخانه‌ها و ترویج فرهنگ کتابخوانی سازمان فرهنگی هنری شهرداری تهران برگزار می‌شود.", "text":"به گزارش روز سه شنبه سازمان فرهنگی هنری شهرداری تهران، سومین جام باشگاه‌های کتابخوانی کودک و نوجوان به همت وزارت فرهنگ و ارشاد اسلامی در سراسر کشور برگزار می‌شود و دبیری بخش تهران این جام به عهده مدیریت امور کتابخانه‌ها و ترویج فرهنگ کتابخوانی سازمان فرهنگی هنری شهرداری تهران است. این نخستین دوره این جام است که در تهران نیز برگزار خواهد شد و طرح در دوره‌های پیشین به صورت آزمایشی در چند شهر از کشور اجرا شده است.در این طرح، نخست مربیان، معلمان و مروجان کتابخوانی به عنوان تسهیلگر برای تشکیل باشگاه‌های کتابخوانی با حضور در کارگاه‌هایی آموزش می‌بینند سپس با کمک آنها گروه‌های دست‌کم 12 نفره کودک یا نوجوان یک باشگاه کتاب‌خوانی تشکیل می‌شود. این باشگاه‌ها در کتابخانه‌ها، مراکز کانون پرورش فکری کودکان و نوجوانان، مدارس، مساجد، مراکز بهزیستی، مجتمع‌های مسکونی، کانون‌های فرهنگی و هنری، سراهای محله، فرهنگسراها و دیگر مراکز تجمع کودکان و نوجوانان در شهرها و روستاها زیر نظر دبیرخانه شهر تهران در سازمان فرهنگی هنری شهرداری تهران فعالیت می‌کند.تسهیلگران، باشگاه‌های کتاب‌خوانی کودک و نوجوان را در دبیرخانه جشنواره ثبت‌نام می‌کنند و اعضای باشگاه امکان بهره‌مندی از تخفیف 50 درصدی تا سقف 60 هزار تومان از کتاب‌های برگزیده نهادهای مختلف را از طریق کتاب‌فروشی‌های شهرشان پیدا می‌کنند که برای رده‌های سنی گوناگون فهرستی از کتاب‌ها در نظر گرفته شده است. هر عضو دست‌کم یک کتاب خریداری می‌کند و به باشگاه ارائه می‌دهد و در واقع کتابخانه‌های کوچکی تأسیس می‌شود و اعضا کتاب‌های خریداری‌شده را با هم مبادله می‌کنند و با هم می‌خوانند، درباره کتاب‌های خوانده‌شده گفت‌وگو می‌کنند و در نهایت آنها را داوری می‌کنند.اعضا در پایان کتاب برتر را از نگاه خود در باشگاه انتخاب می‌کنند و سپس در نامه‌هایی به نویسندگان کتاب‌های برتر، نظر خود را درباره این کتاب‌ها می‌نویسند و کتاب‌هایی را که پسندیده‌اند در فیلم‌های کوتاه موبایلی به دیگران معرفی می‌کنند. سپس کتاب‌های برگزیده باشگاه‌ها با حضور نمایندگان آنها داوری دوباره شده و کتاب یا کتاب‌های برگزیده از نظر کودکان و نوجوانان انتخاب می‌شود. همچنین با داوری فیلم‌ها و نامه‌های کودکان و نوجوانان، بهترین فیلم‌ها و نامه‌ها معرفی می‌شود و در آیین اختتامیه که در بهمن ماه برگزار خواهد شد، ضمن تقدیر از آنان، جایزه بچه‌های شهر به نویسندگان برگزیده اهدا می‌شود.مربیان، معلمان و مروجان کتابخوانی در شهر تهران که تمایل به ایجاد باشگاه کتابخوانی دارند، می‌توانند به نشانی https://goo.gl/forms/PYGRAFCEo0GRtOVA3 مراجعه و در کارگاه‌های آموزشی ثبت نام کنند.همچنین کودکان و نوجوانان علاقه‌مند به شرکت در باشگاه‌های کتابخوانی کودک و نوجوان می‌توانند به نزدیک‌ترین کتابخانه محل سکونت خود که فهرست آن متعاقباً اعلام خواهد شد، مراجعه کنند.علاقه مندان برای دریافت اطلاعات بیشتر از جام باشگاه‌های کتابخوانی کودک و نوجوان می‌توانند به نشانی bookpromotion.ir مراجعه کنند.تهرام/7245//1348            "}