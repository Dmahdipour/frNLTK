{"onTitr":"","titr":" پلیس 30 دستگاه خودروی سرقتی را در مازندران کشف کرد","describe":" ساری- ایرنا  فرمانده انتظامی استان مازندران از  انهدام باند سارقان خودرو با 43 فقره سرقت و کشف 30 دستگاه خودروی سرقتی در استان خبر داد.", "text":"به گزارش روز دوشنبه پایگاه خبری پلیس مازندران، سردار سیدمحمود میرفیضی گفت که با انجام اقدامات اطلاعاتی و تحقیقات گسترده پلیسی، کارآگاهان و کارشناسان پلیس آگاهی موفق به شناسایی باند 7 نفره سرقت خودرو به سرکردگی یکی از سارقان حرفه ای در شهرستان جویبار شدند.وی اضافه کرد: ماموران عملیات ویژه پلیس آگاهی استان با هماهنگی قضائی، متهمان را که با سرقت خودرو و جعل اسناد و مدارک خودروهای تصادفی، اقدام به فروش خودروهای سرقتی می کردند در عملیاتی ضربتی دستگیر کردند.فرمانده انتظامی استان مازندران بیان داشت: متهمان در تحقیقات و بازجویی های فنی پلیس، تاکنون به بیش از 43 فقره سرقت خودرو اعتراف کردند. سردار میرفیضی اظهار داشت: ماموران در ادامه تحقیقات و اقدامات اطلاعاتی 30 دستگاه خودروی سرقتی و مقادیر قابل توجهی قطعات سرقتی خودرو را از اعضای این باند کشف کردند و متهمان پس از تشکیل پرونده به مرجع قضائی معرفی شدند.وی خطاب به مالکان و خریداران خودرو از آنان خواست، ضمن تجهیز خودروی خود به وسایل ایمنی و بازدارنده نظیر قفل پدال، دزدگیر و پارک آن در محیط های امن در موقع خرید خودرو حتما نسبت به دریافت استعلام راجع به صحت اصالت خودرو از مبادی مربوطه اقدام کنند.6990/1899            "}