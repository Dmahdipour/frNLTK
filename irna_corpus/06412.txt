{"onTitr":"","titr":" پیاده روی اربعین نمایش شکوه اتحاد امت اسلامی است","describe":" قم - ایرنا - معاون سواد آموزی اداره کل آموزش و پرورش قم گفت: پیاده روی عظیم اربعین بهترین فرصت برای نمایش شکوه اتحاد امت اسلامی و خنثی ساختن توطئه دشمنان برای ایجاد اختلاف میان مسلمانان است.", "text":"حجت الاسلام و المسلمین محمد رضا قاسمی نیا روز یکشنبه در گفت و گو با خبرنگار ایرنا، بیان کرد: جمعیت گسترده مسلمانان در پیاده روی عظیم اربعین، مقدمه ای برای ظهور و آماده شدن مردم جهان برای پذیرش ولایت و حکومت حضرت ولی عصر (عج) است.وی با اشاره به این که هر سال به جمعیت شرکت کننده در مراسم اربعین افزوده می شود، ادامه داد: مردم بدون هیچ چشمداشتی در این مراسم عظیم شرکت می کنند و آن را به بزرگترین تشکل مردمی جهان اسلام تبدیل کرده اند که می توان قدرت امت اسلامی را در آن مشاهده کرد. وی با اشاره به اهمیت زیارت امام حسین (ع) در کربلا، افزود: این سفر معنوی دارای فواید فراوان دنیایی و اخروی است که حتی غیر مسلمانان را هم به سمت خود جذب می کند ودر همین رابطه هرسال، انسان های فراوانی از مذاهب و ادیان مختلف جهان در راهپیمایی عظیم اربعین، حضور دارند.قاسمی نیا گفت: پیاده روی اربعین میعادگاه همه انسان های آزادی خواه جهان است و درس همدلی و وحدت را به جهان منتقل می کند، به همین علت دشمنان بشریت به فکر مقابله با این پدیده عظیم انسانی هستند و می خواهند با ایجاد تفرقه از عظمت آن بکاهند.وی با بیان این که همه مسلمانان وظیفه دارند قدر این مراسم معنوی را بدانند، ادامه داد: مردم عزیز عراق در طول سال دارایی خود را جمع و آن را برای پذیرایی از زائران اربعین هزینه می کنند که در همین زمینه لازم است زائران ایرانی که سفیران انقلاب اسلامی در این مراسم هستند، نهایت صمیمت و همدلی خود را با مردم عراق به نمایش بگذارند.وی ادامه داد: همچنین مردم ایران در زمان حضور زائران عراقی در ایران برای زیارت حرم مطهر امام رضا(ع)، حضرت معصومه(س) و سایر اماکن مذهبی، تمام تلاش خود را برای استقبال و پذیرایی از این زائران به کار می گیرند و توجهی به شایعات دشمنان که به دنبال کم رنگ ساختن اتحاد میان امت اسلامی هستند، ندارند.این فعال فرهنگی گفت: پیاده روی اربعین، پیوند ناگسستنی میان مسلمانان ایجاد و شرایط همزیستی صلح آمیز را در میان آنان ترویج می کند که باید از این دستاورد به خوبی محافظت کرد.وی افزود: هر قدمی که برای برگزاری باشکوه این مراسم عظیم برداشته شود، کمک به حفظ شعائر اسلامی است که می تواند نقش موثری در فراهم شدن مقدمات ظهور امام زمان (عج) و تشکیل امت واحده اسلامی به دور از نظام های سلطه، در سراسر جهان داشته باشند.7405/ 6133/            "}