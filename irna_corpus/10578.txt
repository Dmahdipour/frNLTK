{"onTitr":"","titr":" معاون خصوصی سازی: فساد در واگذاری مغان و المهدی دروغ است","describe":" تهران- ایرنا- معاون برنامه ریزی، توسعه منابع و امور پشتیبانی سازمان خصوصی سازی بروز فساد در واگذاری شرکت های مغان و المهدی را رد کرد و گفت: تا امروز هیچ ایراد و اتهامی درباره واگذاری‌های سازمان در هیچ نهاد و محکمه‌ای تایید و تصدیق نشده است.", "text":"به گزارش سه شنبه تارنمای سازمان خصوصی سازی، «داوود خانی» درباره برخی اظهارنظرها مبنی بر بازگشت احتمالی مجتمع آلومینیوم المهدی و طرح هرمزال به دولت افزود: از جزییات این موضوع اطلاعی در دست نیست اما باید پرسید، وقتی پرونده‌ای که در هیات داوری یکبار مطرح و رای قطعی در مورد آن صادر شده است، چرا باید دوباره بر سر همان موضوع دعوای دیگری مطرح کرد؟خانی تصریح کرد: هر شخصی که نسبت به واگذاری مجتمع المهدی اعتراضی دارد، به نوعی از عناد با واگذاری‌ها سخن می‌گوید، زیرا هیات واگذاری و نهادهای نظارتی این واگذاری را تایید کرده‌اند.وی اضافه کرد: اگر قرار بر تکرار دائمی اغراض شخصی عده‌ای باشد، سنگ روی سنگ بند نخواهد شد. بنابراین اینکه همواره بر تکرار اتهامی که یکبار با رای قطعی هیات داوری فرجام آن اعلام شده است، پافشاری شود با شک و تردید مواجه است.معاون برنامه ریزی، توسعه منابع و امور پشتیبانی سازمان خصوصی سازی تاکید کرد انگیزه اشخاصی که از آرای قانونی تمکین نمی‌کنند و منافع شخصی و گروهی را پیگیری می کنند، بافتن کلاهی از نمد برای واگذاری‌هایی است که پیش از این در سوابق آنان امکان ظهور و بروز داشته است.خانی درباره فرایند برخورد سازمان خصوصی سازی با تسویه نشدن اقساط دارایی‌های واگذار شده عنوان کرد: اگر خریداری اقساط خود را پس از واگذاری پرداخت نکرد، ترتیباتی که باید با وی بر اساس قرارداد منعقد شده رفتار کرد، در متن قرارداد و یا دستور العمل‌های واگذاری دیده شده است.سازمان خصوصی سازی براساس وظایف اساسنامه‌ای خود از فرایند واگذاری‌ها صیانت کرده و تمام قد در برابر هر نهاد و ارگان و یا اشخاصی که مشمول جبران ضرر و زیان دولت بوده‌اند، ایستاده است.این مسئول ادامه داد: عده ای با فضولی می‌خواهند حرف‌هایی بر زبان برانند که به زیان دولت منجر شود.** واگذاری کشت و صنعت دشت مغان خانی به حواشی و انتقادهای پس از واگذاری‌های صورت گرفته به بخش خصوصی واقعی انتقاد کرد و افزود: چنانچه واگذاری‌ها به نهادهای شبه دولتی یا ارگان‌های نظامی و خصولتی صورت می‌گرفت، به طور حتم این موج از اعتراض‌ها وجود نداشت.این مسئول درباره اسناد مالکیت زمین‌های کشت و صنعت دشت مغان و ادعای دادستان اردبیل درباره دخالت سازمان خصوصی سازی برای واگذاری مجتمع گوشت اردبیل ادامه داد: آماده سازی شرکت‌های قابل واگذاری از سوی کارشناسان دادگستری و تصمیم گیری در مورد آن در هیات واگذاری صورت می‌گیرد و سازمان خصوصی سازی به نوعی در جایگاه دبیرخانه ایستاده است.وی یادآوری کرد: تا امروز به واگذاری‌های سازمان خصوصی سازی در هیچ مرجع و نهادی هیچ ایرادی گرفته نشده و هیچ اتهامی علیه این سازمان در دادگاه‌های کشور به تایید نرسیده است.«بنابراین همه واگذاری‌های سازمان خصوصی سازی از سلامت و شفافیت کامل برخوردار بوده و واگذاری کشت و صنعت دشت مغان نیز در کمال صحت و رعایت پیش نیازها در فضای رقابتی و شفاف و همچنین چارچوب‌های قوانین انجام و برنده آن تعیین شده است». اقتصام*3061*1961*            "}