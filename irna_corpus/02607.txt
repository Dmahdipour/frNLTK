{"onTitr":"","titr":" عمل پیوند دست با موفقیت در یزد انجام شد","describe":" یزد - ایرنا - روابط عمومی بیمارستان شهید صدوقی یزد اعلام کرد: عمل پیوند دستی که بطور کامل از بدن جدا شده بود برای اولین بار در استان یزد با موفقیت در این مرکز درمانی انجام شد.", "text":"به گزارش روز چهارشنبه روابط عمومی این بیمارستان ،متخصص ارتوپدی و فلوشیپ جراحی دست بیمارستان شهید صدوقی یزد با بیان اینکه دست این مرد بر اثر تصادف به صورت کامل قطع شده بود، افزود: خوشبختانه این عمل با همت و سرعت عمل و دقت کادر درمانی بیمارستان با نتیجه رضایت بخش انجام شد. دکتر عباس عبدلی تفتی با اشاره به اینکه عمل پیوند، هفت ساعت طول کشید، اظهار داشت: با جراحی میکروسکوپی، استخوان های ساعد، عصب، عروق، عضله و شریانها بهم پیوند داده شد. وی با بیان اینکه حال عمومی بیمار خوب است، تصریح کرد: اکنون دست بیمار با خون رسانی و نبض مناسب است اما نتیجه قطعی طی یک هفته آینده مشخص می شود. عبدلی از تلاش های پرسنل اتاق عمل و کادر بیهوشی بیمارستان شهید صدوقی تشکر کرد. بیمارستان شهید صدوقی یزد بزرگترین مرکز آموزشی درمانی جنوب شرق کشور است و شامل بخش هایی چون تخصصی و فوق تخصصی چشم ، داخلی اعصاب ، اورتوپدی ، کودکان و نوزادان ، زنان و زایمان ، مراقبت های ویژه نوزادان ، گوش و حلق و بینی ، جراحی عمومی و جراحی کودکان است . بیمارستان یاد شده دارای 360 تخت بستری و 12 اتاق عمل است. 14 بیمارستان دولتی در یزد زیر نظر دانشگاه علوم پزشکی استان و در مجموع هم 349 واحد درمانی در استان یزد فعال است. 2088/ 6197            "}