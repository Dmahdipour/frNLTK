{"onTitr":"","titr":" توفان با سرعت 104 کیلومتر بر ساعت سیستان را درنوردید","describe":" زاهدان - ایرنا - رئیس شبکه پایش هواشناسی سیستان و بلوچستان گفت: توفان گرد و خاک با سرعت 104کیلومتر بر ساعت غلظت ذرات معلق در هوای زابل را به 19 برابر حد مجاز رساند.", "text":"محمود دیانتی روز یکشنبه در گفت و گو با خبرنگار ایرنا اظهار داشت: وزش باد و گرد و خاک از عصر دیروز در شمال سیستان و بلوچستان شروع و رفته رفته بر سرعت وزش باد افزوده شد تا اینکه صبح امروز بیشینه سرعت وزش باد به 104 کیلومتر بر ساعت رسید. وی افزود: توفان دید افقی در محل ایستگاه فرودگاهی زابل را به 900 متر کاهش داد و موجب شد تا غلظت ذرات معلق در هوای زابل به 2853 میکروگرم بر مترمکعب معادل 19 برابر حد مجاز برسد و کیفیت هوا را به شدت کاهش دهد. رئیس شبکه پایش هواشناسی سیستان و بلوچستان گفت: وزش باد شدید و گرد و خاک در زهک نیز سبب شد تا دید افقی در محل ایستگاه هواشناسی این شهر به 300 متر کاهش یابد. وی ادامه داد: وزش توفان موجب کاهش دید افقی در برخی مسیرهای مواصلاتی شمال سیستان و بلوچستان شده به طوری که بیشترین کاهش دید از مسیرهای منتهی به شهرستان زهک و هیرمند گزارش شده است. دیانتی گفت: توفان زابل سبب شده تا گرد و غبار گسترده شهر زاهدان مرکز سیستان و بلوچستان را فرا گیرد و دید افقی این شهر را به 2 هزار و 500 متر کاهش دهد. وی ادامه داد: فردا وزش باد شدید در نواحی شمال سیستان و بلوچستان ادامه دارد و علاوه بر کاهش دید افقی و کیفیت هوا در شهرهای این منطقه موجب اختلال در ترددهای جاده ای در مسیرهای زابل - زاهدان، زابل - نهبندان و زاهدان - نهبندان و زاهدان - بم و مسیرهای مواصلاتی غرب این استان نیز می شود. رئیس شبکه پایش هواشناسی سیستان و بلوچستان گفت: در نواحی مرکزی و جنوبی استان افزایش غبار پیش بینی می شود. وی گفت: از امروز دمای هوا در نواحی شمالی و مرکزی سیستان و بلوچستان حدود 8 تا 10 درجه کاهش می یابد.9908**/1352/3213            "}