{"onTitr":" زنگنه در پاسخ به ولیعهد عربستان:    ","titr":" هیچ تولیدکننده ای حتی سعودی توان جایگزینی نفت ایران را ندارد","describe":" تهران- ایرنا- وزیر نفت جمهوری اسلامی ایران در واکنش به گفته مقام‌های عربستان درباره جایگزین کردن نفت کشور ما گفت: به نظر می‌رسد این گفته‌ها، نتیجه فشار رییس جمهوری آمریکا به این مقام‌هاست؛ وگرنه در واقعیت نه عربستان سعودی و نه هیچ تولیدکننده دیگری توان چنین تولیدی نداشته و ندارد.", "text":"به گزارش دوشنبه تارنمای وزارت نفت، «بیژن زنگنه» درباره ادعای یکی از مقام‌های سعودی درباره اینکه به ازای کاهش هر بشکه صادرات نفت ایران، عربستان 2 بشکه نفت جایگزین کرده است، اضافه کرد: چنین گزافه‌گویی‌ها ممکن است آقای ترامپ (رییس جمهوری آمریکا) را راضی کند اما بازار هرگز چنین ادعاهایی را باور نمی‌کند.وی افزود: بازار و افزایش قیمت‌ها بهترین گواه است که بازار با کمبود روبرو شده و بدرستی نگران کمبود شدید نفت است.وزیر نفت تصریح کرد: آنچه عربستان سعودی در این مدت به بازار عرضه کرده نه از ظرفیت مازاد تولید که از ذخایر پیشین آن تامین شده است.زنگنه تصریح کرد: گفته‌هایی که درباره عرضه بیشتر برای جایگزین کردن صادرات نفت ایران صورت می‌گیرد از سوی هر کشوری که باشد، گرچه در واقعیت، تاثیر چندان تعیین‌کننده‌ای در تغییر وضع بازار ندارد اما دارای آثار کوتاه‌مدت روانی و در نهایت برای راضی کردن آمریکا و ابراز همراهی با آن در اعمال تحریم‌ها علیه ایران است.به گزارش ایرنا، محمد بن سلمان ولیعهد عربستان، هفته گذشته به شبکه آمریکایی بلومبرگ گفت: خواسته آمریکا از عربستان و سایر اعضای سازمان کشورهای تولیدکننده نفت (اوپک) این بود که اطمینان دهند اگر هر گونه خللی در عرضه [نفت] ایران ایجاد شد ما آن را تامین کنیم. این اتفاق افتاد.بن سلمان مدعی شد: ما به ازای هر بشکه نفتی که بتازگی از [سهم] ایران کم شده است، 2 بشکه صادر کرده ایم.ترامپ از افزایش بهای نفت ناراضی است و اوپک را مورد حمله لفظی قرار داده و کاهش قیمت نفت توسط کشورهای عضو آن را خواستار شده است اما بهای نفت در هفته جاری به 86 دلار در بشکه افزایش یافت.معامله گران نفت می گویند که عربستان برای افزایش سریع تولید، توان کافی را ندارد یا فاقد ظرفیت لازم برای جبران کاهش احتمالی عرضه نفت ایران است.اقتصام**2022*1961*            "}