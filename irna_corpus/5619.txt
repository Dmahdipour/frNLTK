{"onTitr":"","titr":" آمادگی حقوقدانان کشور برای پیگیری اقدامات آمریکا علیه ملت ایران","describe":" تهران-ایرنا- جمعی از حقوق دانان و وکلای دادگستری در بیانیه ای اقدام مغایر موازین حقوق بین الملل و حقوق بشری آمریکا در اعمال تحریم ضد ملت ایران را محکوم کرده و آمادگی خود را برای پیگیری و استیفای حقوق مردم در مجامع و نهادهای بین المللی اعلام کردند.", "text":"به گزارش ایرنا در این بیانیه که امروز منتشر شده، آمده است: تحریم های یک جانبه اخیر که در تناقض فاحش با اصول و نصّ منشور ملل متحد بوده است، نه تنها مغایر اصول استقلال حاکمیت دولت ها و حق تعیین سرنوشت بوده حتی با ادعای مقابله با دولتی خاص و حمایت از حقوق مردم کشور نیز هیچگونه همخوانی نداشته و در واقع به جای مقابله مزبور نوعی تجاوز به حقوق ملت و تنبیه جمعی مردم محسوب می شود.این بیانیه خاطرنشان می کند:کمبود دارویی و احیاناً کمبود کالاهای ضروری و اساسی ناشی از اعمال فشارهای یک جانبه، این تحریم ها را در تناقض آشکار با اعلامیه حقوق بشر و میثاق های بین المللی حقوق مدنی سیاسی و حقوق اقتصادی، اجتماعی، فرهنگی نیز قرار داده است و مصداقی روشن از نقض حق حیات، حق اشتغال، حق رفت و آمد، حق تعیین سرنوشت و بسیاری دیگر از حقوق پذیرفته شده و مسلم در اعلامیه و میثاقین است که غالب کشورهای جهان خود را در ظاهر متعهد و ملتزم به آن معرفی کرده اند. حقوقدانان کشورمان در بیانیه خود با اشاره به اینکه این تحریم ها ارائه خدمات اجتماعی و تأمین بسیاری از نیازهای زندگی و حیات شهروندان ایرانی را نیز هدف گرفته است تاکید کرده اند: این اقدامات غیر قانونی آمریکا در دسترسی به برخی داروها و امکانات درمانی، امکانات رفت و آمد و همچنین الزامات ادامه تحصیل و آموزش برای جوانان اختلالاتی را به همراه خواهد داشت که در تضاد با تعهدات حقوق بشری کشورها است.در این بیانیه تاکید شده است: مجامع حقوقی بین المللی اعم از مجمع عمومی سازمان ملل، شورای امنیت و شورای حقوق بشر سازمان ملل و دیوان های بین المللی باید نسبت به این اقدمات غیرحقوقی، غیرانسانی و غیراخلاقی واکنش نشان داده و مانع تکرار سوابق تاریک تاریخی در زندگی بشرگردند. سوابقی که به واسطه اعمال غیرانسانی و غیراخلاقی حکومت های مستبد و ظالم و سکوت یا کوتاهی جامعه جهانی در مقابله با آن ها شکل گرفته و نمونه های آن در تاریخ خاورمیانه و کشورهای اسلامی نیز بسیار به چشم می خورد.در پایان این بیانیه یادآور شده است: هرچند دلالت تاریخ و به طور خاص تاریخ اسلام، نمایانگر شکست این رویه های غیرانسانی و شیوه های دوران 1400 سال پیش است، با این وجود ما حقوق دانان و وکلای متعهد به دفاع از حق و عدالت، اقدام مؤثر و فوری در جهت کاهش هرچه بیشتر آسیب های ناشی از اعمال این تحریم های غیرقانونی را وظیفه خود دانسته و درجهت آن از هیچ کوششی دریغ نخواهیم کرد. سیام**2021**1535            "}