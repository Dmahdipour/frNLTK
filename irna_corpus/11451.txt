{"onTitr":"","titr":" توافق روسیه و ترکیه برسر ادلب درحال اجراست","describe":" مسکو - ایرنا - توافق روسیه و ترکیه درباره ایجاد منطقه حائل در استان ادلب که آخرین پناهگاه تروریست های ضدسوری در همسایگی ترکیه محسوب می شود، با وجود نقض مکرر آتش بس در این منطقه ادامه دارد.", "text":"به گزارش روز سه شنبه ایرنا، مرکز آشتی طرف های درگیر در سوریه وابسته به وزارت دفاع روسیه طی آخرین گزارش خود درباره آخرین تحولات ادلب، از 18 مورد نقض آتش بس توسط تروریست ها خبر داد که ترکیه برخی از آنان را جنگجویان مخالف دولت بشار اسد می خواند و از آنان همچنان حمایت می کند. بر اساس این گزارش، موارد نقض آتش بس از سوی تروریست ها در استان های لاذقیه، ادلب و حلب همچنان وجود دارد و چهار مورد از گزارش های اخیر به نقاط مختلف ادلب اختصاص داشته است. آژانس اخبار فدرال روسیه در این رابطه اعلام کرد: تروریست های جبهه النصره، معبر انسانی که برای انتقال پناهندگان به مناطق تحت کنترل نیروهای دولتی سوریه گشوده شده بود را در منطقه ابوالدهر ادلب گلوله باران کردند. در مجموع 20 گلوله خمپاره به این جاده برای جلوگیری از خروج پناهجویان از مناطق تحت کنترل تروریست ها برخورد کرد. اخبار رسانه های روسی همچنین حاکی از درگیری های پراکنده میان گروه های تروریستی در ادلب است. آژانس اخبار فدرال روسیه امروز اعلام کرد که افراد ناشناس در استان ادلب در اقدام دیگری یکی از سرکردگان گروه تروریستی جبهه النصره به نام «ابومعاویه الترکمانی» را از پا درآوردند. این حادثه زمانی رخ داد که این تروریست عازم منطقه ای به نام کفرنابل در استان ادلب بود. حوادث اخیر در حالی در ادلب ادامه دارد که در مناطق حائل این استان واحدهای پلیس نظامی روسیه در حال استقرار هستند و ارتش ترکیه نیز در کنار روس ها در این منطقه گشت زنی می کند. توافق برای ایجاد محدوده حائل میان روسیه و ترکیه، 29 شهریورماه در جریان سفر رجب طیب اردوغان به سوچی و دیدار با ولادیمیر پوتین به دست آمد. طی آن دیدار در سوچی دو طرف برای ایجاد یک منطقه حائل خالی از سلاح به عمق 15 تا 20 کیلومتر در خطوط تماس ارتش سوریه و تروریست ها به توافق رسیدند. براساس این توافق قرار است سلاح های سنگین تروریست ها تا دهم ماه اکتبر (18 مهرماه) از این منطقه خارج و کار تروریست های مد نظر روسیه و ترکیه تا 15 ما اکتبر (23 مهر) یکسره شود. ** تلاش اسرائیل برای جلوگیری از اجرای این توافق مدت زمان زیادی از توافق ترکیه و روسیه و اعلام موضع موافق ایران و سوریه در این خصوص نگذشته بود که هواپیمای تجسسی ایلیوشین20 نیروی هوافضای روسیه که پرنده ای تجسسی است در آسمان سوریه در ساحل دریای مدیترانه توسط پدافند هوایی سوریه سرنگون شد و 15 نظامی روس در پی این حادثه کشته شدند. روسیه بلافاصله اعلام کرد که جنگنده های رژیم صهیونیستی با پناه گرفتن در پشت این هواپیما زمینه انحراف موشک های پدافند هوایی سوریه و در نتیجه سرنگونی هواپیمای روسی را فراهم کردند. مقامات روسیه در ادامه اعلام کردند که به دلیل این تراژدی توافق اخیر خود با ترکیه در خصوص ادلب را برهم نخواهند زد و توافق برای ایجاد محدوده حائل در ادلب اجرا خواهد شد. سرگئی لاوروف وزیر امور خارجه روسیه به تازگی در کنفرانس مطبوعاتی در سازمان ملل اعلام کرده است که توافق بین روسیه و ترکیه درباره ادلب در حال اجرا است و جنگجویان از کمربند حائل غیرنظامی خارج می شوند و تسلیحات آنان نیز از این محدوده به نقاط دیگر منتقل خواهد شد. وی همچنین جداسازی مخالفان مسلح از تروریست ها را هدفی دشوار خواند و در عین حال ابراز امیدواری کرد که ترکیه از عهده این کار برآید. در چند روز اخیر رسانه های روسیه خبرهای مختلفی از ادلب مخابره می کنند. تارنمای روسی «کراسنایا وسنا»، امروز اعلام کرد که نخستین گروه از تروریست ها شروع به خروج از محدوده غیرنظامی حائل در ادلب کرده است. بر اساس این گزارش، تروریست های گروه جیش الادلب الحر که مورد حمایت ترکیه قرار دارند، در حال خارج کردن تسلیحات سنگین خود از محدوده حائل غیرنظامی هستند. خبرگزاری تاس نیز دو روز پیش از خروج تروریست های گروه فیلک الشام از محدوده حائل بین ارتش سوریه و تروریست ها خبر داده بود. انتظار می رود این روند تا 15 مهر ماه که محدوده حائل در ادلب تکمیل می شود ادامه داشته باشد و بر اثر آن مناطق بیشتری در سوریه از تیررس تروریست ها خارج و امکان فعالیت گروه های تروریستی محدودتر شود. اروپام*391* 1346**1485            "}