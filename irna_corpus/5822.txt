{"onTitr":"","titr":" آمادگی پدافند غیرعامل در فضای جنگی ضرورت دارد","describe":" کرمان - ایرنا - سرپرست معاونت سیاسی، امنیتی و اجتماعی استانداری کرمان گفت: با وجود جنگ رسانه ای دشمن با تهدیدهای نوظهوری مواجه هستیم لذا آمادگی قرارگاه های پدافند غیرعامل به عنوان ارکان ستاد جنگ در فضای جنگی ملموس و واقعی کنونی ضرورت دارد.", "text":"به گزارش ایرنا ، حمید ملانوری روز یکشنبه در نشست ستاد بزرگداشت هفته پدافند غیرعامل در استانداری کرمان افزود: دستگاه های اجرایی استان کرمان به خوبی پدافند غیرعامل را شناخته اند و وظایف خود را انجام می دهند و این آمادگی باید در مقابل تهدیدها افزایش یابد.وی اظهار داشت: تهدیدات پدافند غیرعامل در استان کرمان ازجمله آنفلونزای پرندگان، تب کریمه کنگو، آب شرب، شبکه انتقال آب و گاز و حملات سایبری در شورای پدافند غیرعامل مورد بحث و بررسی قرار گرفته و در این زمینه فعالیت دستگاه ها مشخص و اقدامات رصد شده است.سرپرست معاونت سیاسی، امنیتی و اجتماعی استانداری کرمان گفت: در راستای اقدامات شورای پدافند غیرعامل استان دریچه های تمامی مخازن آب شرب استان کرمان تعویض شد و مراقبت ها انجام شده است.وی افزود: پدافند غیرعامل در کشور جدید و نوپا است لذا با جدی گرفتن این حوزه در زمینه اطلاع رسانی و آموزش، استان کرمان رتبه نخست کشور را کسب کرده است.ملانوری بیان کرد: برای هفته پدافند غیرعامل از قبل برنامه ها را به دستگاه ها ابلاغ کردیم و وظایف 20 دستگاه تعریف شده است و با حضور مجموعه های بزرگ کارگری از جمله مس و گل گهر در مجموعه کشاورزی تهدیدها بررسی و ارزیابی شده است.وی اضافه کرد: برنامه ها در این هفته به دستگاه ها ابلاغ شده و آمادگی استان کرمان در پدافند غیرعامل سنجیده می شود.7420/ 5054            "}