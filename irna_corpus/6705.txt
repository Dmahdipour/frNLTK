{"onTitr":" در تماس تلفنی با استاندار مازندران؛    ","titr":" جهانگیری خسارت های سیل مازندران را پیگیری کرد","describe":" ساری - ایرنا - «اسحاق جهانگیری» معاون اول رئیس‌جمهوری در تماس تلفنی با استاندار مازندران در جریان آخرین وضعیت خسارت های ناشی از بارش شدید باران و وقوع سیل و اقدامات صورت گرفته در مازندران قرار گرفت.", "text":"به گزارش روز شنبه ایرنا از روابط عمومی استانداری مازندران، در این تماس تلفنی استاندار مازندران با اشاره به بارش بی سابقه باران در استان، گفت: با آمادگی کامل ستاد مدیریت بحران، نیروهای امدادی و فرمانداران و با وجود بارش 280 میلیمتری باران در رامسر، شاهد کمترین تلفات جانی در مازندران بوده ایم.محمد اسلامی افزود: از همه امکانات و ظرفیت ها برای کاهش تلفات و خسارات بهره گیری شد و همه نیروها در آماده باش کامل هستند.معاون اول رئیس جمهوری نیز در این تماس تلفنی بر بسیج همگانی و بکارگیری همه امکانات و نیرو‌های ستاد مدیریت بحران در استان‌ به منظور کمک‌ رسانی و جلوگیری از بروز خسارت به زیرساخت‌ها و شبکه خدمات شهری تاکید کرد.اسحاق جهانگیری خواستار آماده‌ باش کامل نیروهای امدادی جهت رسیدگی فوری و امدادرسانی به مصدومان و خسارت ‌‌دیدگان شد.وی ضمن ابراز همدردی با خانواده جانباختگان، مصدومان و خسارت‌دیدگان، از استاندار مازندران خواست تا با نظارت و بکارگیری تمام ظرفیت‌های مازندران و استان‌های همجوار برای بازگشت شرایط به حالت عادی اقدامات لازم را انجام دهند.معاون اول رئیس‌جمهوری در این تماس تلفنی در جریان آخرین وضعیت خسارات ناشی از بارش شدید باران و وقوع سیل و اقدامات صورت گرفته در مازندران قرار گرفت.بارندگی همراه با رعد و برق از عصر جمعه از غرب مازندران شروع شد. شدت بارندگی در این استان به حدی بود که برابر اظهارات کارشناسان هواشناسی طی 17 سال گذشته بارندگی با این شدت در هیچ فصلی سابقه نداشت.اگرچه در فضای مجازی آمار کشته شدگان بویژه ناشی از صاعقه را تا چهار نفر ذکر می کنند، ولی مسئولان مازندران می گویند که تلفات ناشی از بارندگی و رعد و برق، مرگ 2 نفر و زخمی شدن 2 نفر دیگر بوده است.2096/1899/1772            "}