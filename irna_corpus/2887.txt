{"onTitr":" نماینده مجلس:    ","titr":" برخی به دنبال فرار از قانون منع به کارگیری بازنشستگان هستند","describe":" تهران - ایرنا - نماینده مردم فریمان و سرخس در مجلس شورای اسلامی گفت: برخی با ترفندهایی از جمله افزایش درصد جانبازی، ارتقاء سطح استاد دانشگاهی و آموزش سنوات خدمتی برای فرار از قانون منع به کارگیری بازنشستگان هستند.", "text":"به گزارش خبرنگار سیاسی ایرنا، سید احسان قاضی زاده هاشمی شامگاه سه شنبه که در نشست تخصصی بررسی دایره شمول قانون ممنوعیت به کارگیری بازنشستگان با حضور نمایندگانی از مجلس شورای اسلامی و دیوان عدالت اداری در موسسه مطالعات حقوق عمومی دانشگاه تهران سخن می گفت، افزود: به دلیل این که قانون ممنوعیت به کارگیری بازنشستگان دارای تبصره ای بود که حجم زیادی از استثنائات را شامل می شد، عملا به قانونی ناکارآمد تبدیل شده بود.قاضی زاده هاشمی با بیان این که این قانون در سال 95 توسط مجلس نهم به تصویب رسید، اظهار داشت: در مجلس دهم تلاش کردیم تا بسیاری از استثنائات را حذف کنیم.وی با اشاره به این که این قانون شامل تمامی بازنشستگان و افرادی می شود که اقدام به بازخرید خدمت کرده بودند، خاطر نشان کرد: در مورد بازنشستگی تعاریف زیادی با مصادیق بسیاری وجود دارد، باید گفت این قانون شامل تمامی انواع بازنشستگان، کسانی که به سن بازنشستگی رسیده اند و افرادی که خدمت خود را خریده اند‌، می شود.این نماینده مجلس شورای اسلامی با بیان این که این قانون به نهاد ها و سازمان ها توجه دارد، تاکید کرد: در قانون مدیریت خدمات کشوری کلیه نهادها و وزارت خانه ها، موسسات شبه دولتی، دستگاه هایی با اسم خاص نظیر بانک مرکزی و نهاد‌های غیر دولتی را شامل می شود.قاضی زاده هاشمی با اشاره به این که فهرستی از موسسات غیر دولتی در سال 73 گردآوری شده بود، تصریح کرد: از سال 77 به فهرست اولیه سازمان های دیگری هم اضافه شد. شهرداری ها و شرکت های تابع آن که 50 درصد سهام آنها متعلق به شهرداری ها باشند، بنیاد مستضعفان، بنیاد شهید، کمیته امداد، کمیته ملی المپیک، سازمان تبلیغات اسلامی، سازمان تامین اجتماعی کلیه سازمان های مرتبط با آن، شورای هماهنگی سازمان تبلیغات اسلامی، جهاد دانشگاهی و بنیاد امور بیماریهای خاص، همگی از سازمان های غیر دولتی هستند.نماینده مردم فریمان و سرخس در مجلس شورای اسلامی با تاکید بر این که کلیه دستگاه هایی که به نحوی از بودجه عمومی کل کشور استفاده می‌کنند شامل این قانون می شوند؛ گفت: بین بودجه عمومی و بودجه دولتی کشور تفاوت وجود دارد؛ کلیه عوارض، مالیات ها و درآمدهای دستگاه ها به بودجه عمومی کشور باز می‌گردد؛ سال گذشته بودجه دولتی چیزی حدود 370 هزار میلیارد تومان بود در حالی که بودجه عمومی کشور 800 هزار میلیارد تومان بود. تمامی دستگاه هایی را که از بودجه عمومی استفاده می‌کنند، شامل این قانون می شوند.قاضی‌زاده هاشمی با اشاره به این که در قانون قبل ایثارگران، بازنشستگان نیروهای مسلح و وزارت اطلاعات استثنا بودند، افزود: در قانون جدید، هم افراد بازنشسته ای که به کار گرفته شده اند و هم افرادی که این بازنشستگان را به کار گرفته اند بازخواست می شوند. در ابتدا یک مهلت 60 روزه داده شده تا افراد داوطلبانه از خدمت انصراف دهند، در ادامه مسئولان نهادها موظف هستند در سازمان خود این قانون را اجرا کنند و در نهایت اگر فرد اصرار به ادامه خدمت داشت برای وی عنوان مجرمانه در نظر گرفته‌ می شود.وی با بیان این که برخی افراد به دنبال دور زدن و فرار از این قانون هستند، اظهار داشت: روزانه می‌شنویم افراد بازنشسته از چه شیوه‌هایی برای فرار از قانون استفاده می کنند، اما نهادهای نظارتی به خوبی این تخلفات را رصد خواهند کرد. برخی به دنبال بالا بردن درصد جانبازی بودند که با تدبیر بنیاد شهید و امور ایثارگران، برگزاری جلسات شورای رسیدگی به این درخواست‌ها تا بعد از اجرای کامل قانون منع به کارگیری بازنشستگان به حالت تعلیق درآمد.قاضی‌زاده هاشمی اظهار داشت: اگر چه همه سازمان‌ها مانند شورای شهر قوانین خاص خود را دارند، اما درباره نحوه به کارگیری بازنشستگان این قانون همه سازمان‌ها را شامل می‌شود. وی خاطر نشان کرد: هیچ قانونی درباره به کارگیری بازنشستگان یک سازمان خاص توسط مجلس به تصویب نرسیده و این ممنوعیت در حال حاضر شامل تمامی نهادها و سازمان‌هایی است که از بودجه عمومی کشور استفاده می‌کنند. سامانه‌ رصدی از سوی مجلس شورای اسلامی آماده شده و تمام دستگاه‌ها باید گزارش خود را به این سازمان ارائه کنند، زیرا هیچ نهادی استثنا و مقدس نیست.محمد حسن پیرزاد مدیر کل امور حقوقی و مجلس دیوان عدالت اداری نیز با بیان اینکه در فصل سوم قانون اساسی به حق عمومی افراد تاکید شده است، گفت: حق انتخاب شغل و حق برخورداری از آن از جمله حقوق عمومی افراد است، این که فردی پس از بازنشستگی مجددا به خدمت باز می‌گردد حق داشتن شغل فرد دیگری را سلب می‌کند، ضمن اینکه فرد بازنشسته همزمان علاوه بر حق بازنشستگی یک حقوق دیگر هم می‌گیرد. با این اوصاف استفاده از بازنشسته و اعاده به خدمت باید تنها در استثنائاتی که قانون مجاز می‌داند، بلامانع است.پیرزاد با بیان اینکه در ماده 95 قانون خدمات کشوری به کارگیری بازنشستگان تنها در مقام مشاوره تایید شده است، افزود: قانون ممنوعیت به کارگیری بازنشستگان کمک می‌کند تا نیروهای جوان و متخصص و تازه‌نفس به کارگرفته شوند و افراد بازنشسته در سازمان‌ها سمت‌های پشتیبانی داشته و مشاوره خواهند داد.مدیر کل امور حقوقی و مجلس دیوان عدالت اداری با بیان این که از تاریخ ابلاغ قانون منع به کارگیری بازنشستگان 60 روز به دستگاه‌ها برای اجرای آن فرصت داده شده است، گفت: قوانین در حالت کلی سه حالت دارند، در یک حالت تاریخ تصویب قانون اهمیت دارد. در بعضی از قانون‌ها تاریخ ابلاغ آن اهمیت داشته و در برخی دیگر تاریخ اجرا ذکر می‌شود. پیرزاد تاکید کرد: در قانون منع به کارگیری بازنشستگان تاریخ ابلاغ اهمیت دارد که 24/06/97 تاریخ ابلاغ این قانون به ریاست جمهوری است و ما انتظار داریم تا 60 روز پس از این روز شاهد اجرای این قانون در دستگاه‌ها باشیم.وی با بیان اینکه در این قانون بازنشستگان‌ و ایثارگران کمتری مشغول فعالیت خواهند بود، اظهار داشت: فقط جانبازان بالای 50 درصد ایثارگران بالای سه سال و فرزندان شهدا شامل این قانون می‌شوند.پیرزاد با اشاره به نهادهای غیر دولتی نیز گفت: در بند 5 قانون مدیریت خدمات کشوری شهرداری‌ها شامل نهادهای عمومی می‌شوند، اولین وظیفه شوراهای شهر انتخاب شهردار به مدت چهار سال است برخی این موضوع را مطرح می‌کنند طبق یک قانون مجزا شوراها بر اساس یک روال مشخص شهردار انتخاب می‌کنند و لذا شهردار نباید مشمول این قانون شود.وی افزود: افرادی که به هر دلیلی خود را بازنشسته کردند و حالا مجددا به خدمت بازگشته‌اند، شامل این قانون می‌شوند، البته فردی که مطابق قانون تا 35 سال می‌توانست خدمت کند، اما زودتر بازنشسته شد به رغم بازنشستگی می‌تواند مجددا به خدمت بازگردد، اما دیگر بازنشسته تلقی نشده و حقوق بازنشستگی هم نمی‌گیرد.ابوالفضل درویشوند حقوق‌دان و مدرس دانشگاه‌ نیز در این نشست با بیان اینکه نباید فکر کرد با تصویب این قانون دیگر هیچ تخلفی در به کارگیری بازنشستگان رخ نخواهد داد، تصریح کرد: در سال 64 هم مشابه چنین قوانینی تصویب شده بود که در آن استثنائات تنها با تصمیم اعضای هیات دولت بود اینکه چه نیازی است که ما مجددا این قانون‌ها را بازنویسی می‌کنیم این است که دائما افراد تلاش می‌کنند استثنائات به چنین قوانینی اضافه شود، افراد تلاش می‌کنند شامل این قوانین نشوند.درویشوند افزود: رییس شورای عالی استان‌ها به مجلس نامه می‌نویسد که ما دلمان می‌خواهد شهردار 70 ساله داشته باشیم این در حالی است که شهرداران نیز شامل قانون منع به کارگیری بازنشستگان می‌شوند.وی با بیان اینکه مشکل ما در به کارگیری بازنشستگان با این قانون حل نخواهد شد، اظهار داشت: گفته می‌شود چون شهردار توسط شورای شهر انتخاب می‌شود، لذا شامل این قانون نمی‌شود. در حالی که این حرف غلطی است، زیرا انتخابی یا انتصابی بودن ملاک مشمولیت در این قانون نمی‌شود، چه شخص انتخابی باشد چه شخص انتصابی باشد اگر در دستگاهی خدمت می‌کند که آن دستگاه از بودجه عمومی استفاده می‌کند فرد باید از خدمت کناره‌گیری کند.این مدرس دانشگاه تاکی کرد: شهرداری که بازنشسته است نمی‌تواند سندی را امضا کند در غیر این صورت مشمول بحث تصرف غیرقانونی اموال و اختیارات دولتی می‌شود یعنی تنها مشکل حقوق اضافه گرفتن شخص نیست بلکه امضای هر سندی توسط فرد بازنشسته جرم محسوب می‌شود.سیام**1751**1535            "}