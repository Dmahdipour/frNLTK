{"onTitr":" مشاور پارلمانی شهرداری تهران:    ","titr":" شهرداران چون انتخاب می شوند، بازنشستگی ندارند","describe":" تهران-ایرنا- مشاور پارلمانی شهرداری تهران گفت: شهرداران از سوی شورای شهر انتخاب و منصوب می شوند و براین اساس آنها مشمول قانون ممنوعیت بکارگیری بازنشستگان نمی شوند.", "text":"«داریوش قنبری» روز شنبه در گفت و گو با خبرنگار سیاسی ایرنا درخصوص ادامه فعالیت «محمد علی افشانی» در شهرداری تهران اظهارداشت: شهردار الزاما نباید استخدام دستگاه های دولتی باشد، شورای شهر می تواند براساس توانایی افراد، خارج از مجموعه دولت و شهرداری، فردی را از بخش خصوصی به عنوان شهردار انتخاب کند.وی افزود: براین اساس شهرداران استخدام نمی شوند بلکه بر مبنای قانون توسط شورای شهر نصب و عزل می شوند، پس شهردار مشمول قانون ممنوعیت بکارگیری بازنشستگی نمی شود.  مشاور پارلمانی شهرداری تهران با بیان این که این قانون شامل کارکنان شهرداری ها می شود نه شهرداران، افزود: استدلال شورای شهر این است که با توجه به این که قانون مسئولیت نصب و عزل را به شورا داده است و شهردار الزاما نمی تواند مستخدم دولت باشد در نتیجه این قانون شامل شهرداران نمی شود. نماینده پیشین مجلس شورای اسلامی خاطرنشان کرد: شهردار فرد انتخابی شورا برای مدت معینی است، اگر در این باره قانون شفافیت نداشته باشد، می توان از استفساریه سخن بگوییم در حالی که تاکنون مشاهده نشده است مراجع قانونی استدلال شورای شهر را رد کرده باشند.قنبری اظهار داشت: تاکنون به دلیل صراحت قانون از ارائه استفساریه به مجلس خودداری کرده ایم. به احترام رای مردم و روح قانون اساسی که اختیارات خاصی را برای مجالس محلی در نظر گرفته است باید اختیارات شوراها تضعیف نشود، چون تضعیف جایگاه این نهاد مردمی به نفع کشور نخواهد بود.وی تاکید کرد: اگر اختیارات شوراها برای انتخاب و نظارت بر شهردار گرفته شود، این نهاد محلی به نهادی «مصلوب الاختیاری» تبدیل می شود که کاری از دستش بر نمی آید.به گزارش ایرنا، با اجرای قانون ممنوعیت بکارگیری بازنشستگان در دستگاه های مختلف، موضوع ادامه فعالیت محمد علی افشانی به دلیل بازنشسته بودن وی با تفسیرهای مختلف همراه شده است.سیام**3202**1336            "}