{"onTitr":" کارگردان انیمیشن «بدو رستم بدو»:    ","titr":" می خواستم رستم را به دنیای امروز بیاورم","describe":" تهران - ایرنا - کارگردان انیمیشن کوتاه «بدو رستم بدو»، گفت: می خواستم رستم را به عنوان یک قهرمانی شکست ناپذیر در بستر جامعه امروز قرار دهم که در این جامعه ناکام می شود.", "text":"حسین ملایمی که تاکنون برنده هفت جایزه بین المللی برای انیمیشن «بدو رستم بدو» شده در گفت و گو با خبرنگار سینمایی ایرنا، درباره چگونگی شکل گیری ایده این انیمیشن اظهار داشت: ایده کار مربوط به دوران دانشجویی ام بود. قرار بود که این کار به عنوان فیلم دانشجویی، برای پایان نامه ام ساخته شود. بستری که این کار در درونش شکل گرفت، اوضاع اقتصادی اجتماعی آن زمان یعنی سال 1387 بود. وی افزود: عدم انضباط اجتماعی که در آن سال ها به واسطه تغییرات قیمت طلا و ارز وجود داشت و الان هم به نحوی شاهد همان شرایط هستیم، باعث شد این ایده هر بار به تعویق بیفتد.این کارگردان ادامه داد: به هر حال دانشگاه از نظر زمانی به من این اجازه را نداد که بتوانم این فیلم را با حداکثر کیفیتی که می خواهم بسازم. از طرف دیگر به عنوان یک دانشجو، توان و هزینه محدودی داشتم. بنابراین برای فارغ التحصیل شدن، فیلم دیگری ساختم.ملایمی گفت: بعد از فارغ التحصیلی هم به دلیل اینکه چند سالی درگیر تاسیس استودیو و فعالیت در تولید پروژه های دیگر شدم، حدود 6-7سال ایده این فیلم را کنار گذاشتم تا چند وقت پیش که دوباره به این ایده رجوع کردم و تصمیم گرفتم بسازمش.کارگردان فیلم «بدو رستم بدو» درباره استفاده از شخصیت رستم در این انیمیشن، توضیح داد: در این فیلم می خواستم رستم به دنیای امروز بیاید. رستم نماد یک ایرانی بود که به عنوان قهرمانی شکست ناپذیر در بستر جامعه امروزی قرار می گیرد؛ ولی در این جامعه ناکام می شود. وی افزود: پیش تولید کار بصورت منظم پیش نرفته و منقطع بوده. اما تولید کار به صورت منظم و بی وقفه از پاییز 94 آغاز شد و زمستان 95 به اتمام رسید. ملایمی درباره مهمترین چالش پیش روی ساخت این انیمیشن، گفت: تمام بخش های این پروژه در نوع خود چالش محسوب می شدند؛ فیلمنامه و اشعار، نوع تکنیک کار( فول انیمیشن)، خلق فضای تهران با لوکیشن های متعدد و پر جزییات و کمبود نیروی متخصص برای انجام چنین پروژه ای،  فراهم کردن امکانات مالی و تجهیزاتی که واقعا نمی توان یکی از چالش های این کار را برجسته تر از بقیه دانست.وی افزود: مثلا در مورد بخش شعر باید بگویم که من شاعر نبودم و نیستم و خود روایت فیلم به صورت شعر یک چالش بزرگ برایم بود. در این کار بیش از هزار بیت شعر سرودم که در نهایت 45 بیت آن در فیلم استفاده شد. این انیماتور ادامه داد: یکی دیگر از دشواری های بخش اشعار، نه فقط در هنگام سرودن آنها، بلکه زمانی بود که می بایست حجم زیادی از شعرهایی که دوست داشتم و برای سرودنشان خیلی زحمت کشیده بودم را بر اساس قاعده این کار و علیرغم میل باطنی حذف می کردم.ملایمی تاکید کرد: در بخش تولید هم یکی از چالش ها این بود که پروژه بر اساس برنامه تولید و جدول زمانبندی جلو برود و به ضرب الاجل اتمام کار برسیم. به خاطر کمبودها، این هدف ما مدام با خطر مواجه می شد، اما با همدلی و همراهی دلسوزانه همکاران که در تولید این پروژه شرکت داشتند هم در غلبه بر موانعی که بر سر راه بودند، بسیار موثر بود.وی افزود: در تولید «بدو رستم بدو» علاوه بر اینکه جنبه  هنری کار بسیار برایمان مهم بوده، برخلاف بسیاری از فیلم ها، تاثیر گذاری و ارتباط گرفتن با مخاطب عام هم برایمان اهمیت بسیار زیادی داشت. بنابراین امیدوارم که مخاطبان از دیدن کار لذت ببرند و البته سعی کنند در مورد هدف و داستان این فیلم و جزییات پنهان در زیرمتن آن فکر کنند. به گزارش ایرنا، انیمیشن «بدو رستم بدو» در دومین دوره «جلسات کارتون تهران» که با نمایش و بررسی انیمیشن‌های ایرانی پذیرفته‌شده در جشنواره جهانی انسی 2018 در روز پنجشنبه نوزدهم مهرماه  از ساعت 16 الی 21 در پلتفرم داربست برگزار می‌شود، به نمایش درمی آید. این انیمیشن تا کنون جوایز بسیاری چون؛ دیپلم افتخار بهترین انیمیشن جشن خانه سینما، بهترین انیمیشن کوتاه بخش بین الملل جشنواره فیلم های کودک و نوجوان اصفهان، تندیس طلایی بهترین پویانما از دهمین دوسالانه بین المللی پویانمایی تهران و تندیس بهترین کارگردانی و نامزد بهترین فیلم انیمیشن و بهترین انیماتور از ششمین جشنواره بین المللی فیلم شهر را کسب کرده است. فراهنگ**9246** 1418            "}