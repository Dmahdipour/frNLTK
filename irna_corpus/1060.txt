{"onTitr":" معاون استاندار:    ","titr":" ماده 36 قانون تامین اجتماعی کامل در اصفهان اجرا شود","describe":" اصفهان- ایرنا - معاون هماهنگی امور اقتصادی و توسعه منابع استانداری اصفهان گفت : لازم است ماده 36 قانون تامین اجتماعی به طور کامل و بر اساس مقررات در  این استان اجرایی شود.", "text":"مطابق ماده ۳۶ قانون تامین اجتماعی کارفرما مسئول‌ پرداخت‌ حق‌ بیمه‌ سهم‌ خود و بیمه‌ شده‌ به‌ سازمان‌ و مکلف‌ است‌ در موقع‌ پرداخت‌ مزد یا حقوق‌ و مزایا، سهم‌ بیمه‌ شده‌ را کسر  و سهم‌ خود را بر آن‌ افزوده‌ به‌ سازمان‌ تأدیه‌کند.در صورتی‌ که‌ کارفرما از کسر حق‌ بیمه‌ سهم‌ بیمه‌ شده‌ خودداری‌ کند مسئول‌ پرداخت‌ آن‌ خواهد بود، تأخیر کارفرما در پرداخت‌ حق‌ بیمه‌ یا عدم‌ پرداخت‌ آن،‌ رافع‌ مسئولیت‌ و تعهدات‌ سازمان‌ در مقابل‌ بیمه‌ شده‌ نخواهد بود.به گزارش ایرنا، محمدعلی شجاعی روز پنجشنبه در شصت و ششمین جلسه شورای گفت و گوی دولت و بخش خصوصی در اتاق بازرگانی اصفهان، افزود : با مذاکره ها و صحبت های صورت گرفته با مسئولان تامین اجتماعی استان، فرصت 10 روزه ای به این سازمان جهت پیگیری این ماده قانونی در سطح ملی داده شد.وی تاکید کرد : اگر پس از این فرصت 10 روزه، ماده 36 قانون تامین اجتماعی بدون ابلاغیه ای از تهران از سوی مدیریت استان اجرایی نشود، آنچه لازم خواهد بود انجام می شود.شجاعی با بیان این که ماده 36 قانون تامین اجتماعی از موارد مورد بحث در چند جلسه  این شورا بود، ادامه داد : اصفهان یکی از استان های برتر از نظر تعداد بیمه شدگان و افراد زیر پوشش بیمه تامین اجتماعی است و لازم بود که این موضوع سریع حل شود.معاون هماهنگی امور اقتصادی و توسعه منابع استانداری اصفهان با تاکید بر این که ما هیچ تقاضایی از مسئولان استان برای اقدام بر خلاف قوانین و مقررات نداریم، افزود : در این جلسه از مدیر کل تامین اجتماعی سوال شد که آیا دستوری در کشور برای عدم اجرای کامل ماده 36 وجود دارد که پاسخ آن، منفی بود.وی با بیان اینکه منطق بر ماده 36 قانون بیمه تامین اجتماعی حاکم است، تصریح کرد : بر اساس این ماده قانونی، فارغ از اینکه کارفرما حق بیمه کارگران را پرداخت کند یا خیر، فردی که مشمول بیمه هست نباید دغدغه ای در این زمینه داشته باشد و خدمات باید به وی ارائه شود.شجاعی با اشاره به اینکه دست تامین اجتماعی در این زمینه بسته نیست و می تواند طبق قانون کارفرمایان را ملزم به پرداخت حق بیمه کند، تاکید کرد : اگر فردی جرمی را مرتکب می شود قرار نیست که تاوان آن را افراد دیگری بپردازند.وی خاطرنشان کرد : بر اساس گزارش هایی که به ما رسیده است برای این مشکل، تامین اجتماعی در اصفهان راه دیگری را انتخاب کرده و به کارگران خدمات نمی دهد تا آنها به دنبال حق بیمه خود بروند در حالیکه کوتاهی از جانب کارگران نبوده است.به گفته وی مجاز نیستیم که در حق قشر کارگران کوتاهی کرده و آنها از حق قانونی خود یعنی دریافت خدمات بیمه، محروم کنیم.شجاعی از همه مسئولان استان اصفهان خواست تا به مانند یک خانواده در کنار یکدیگر باشند تا بتوان همه مشکلات را با هم افزایی بین سه قوه مجریه، قضاییه و مقننه حل کرد.نماینده مردم اصفهان در مجلس شورای اسلامی نیز در این جلسه گفت : بخشی از مباحث پیش آمده درباره مسائلی مانند بیمه به دلیل وضعیت قوانین موجود است.حمید فولادگر با تاکید بر این که ساختار بیمه ای تامین اجتماعی ایراد اساسی در کشور دارد، افزود : ما دهها برابر چنین مباحثی را در مجلس داریم که ریشه آنها در ساختار و قوانین بیمه است.این نماینده مجلس با اشاره این که تا وقتی ساختار اصلاح نشود، همین وضعیت ادامه خواهد داشت، تصریح کرد : تامین اجتماعی، انحصاری است و تعهدات آن و بدهی دولت به این سازمان زیاد است و در نتیجه، بار زیادی بر دوش آن قرار دارد.همچنین رییس اتاق بازرگانی اصفهان در این جلسه از مسوولان استان خواست تا با هم افزایی و گفت و گو به دنبال حل مسائل باشند تا مشکلات بخش های مختلف از جمله واحدهای تولیدی برطرف شود.عبدالوهاب سهل آبادی با تاکید بر ضرورت فرهنگسازی درباره مصرف کالای تولید داخل افزود : جلسه ای بین ائمه جمعه استان با اتاق های بازرگانی، تعاون و اصناف در این زمینه برگزار خواهد شد.اصفهان با بیش از پنج میلیون نفر جمعیت، 9 هزار واحد تولیدی و صنعتی و 160 هزار واحد صنفی، یکی از صنعتی ترین استان های کشور است.حدود یک میلیون و 90 هزار کارگر بیمه شده در اصفهان فعالیت دارند که با احتساب خانواده های آنها حدود 64 درصد جمعیت کل استان را تشکیل می دهند.3011/6026/            "}