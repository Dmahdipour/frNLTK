{"onTitr":"","titr":" ورزش محلات در حاشیه قرار نگیرد","describe":" همدان- ایرنا- رئیس کمیسیون فرهنگی اجتماعی شورای شهر همدان  بر توسعه ورزش محلات تاکید کرد و گفت: توجه به این مهم باید از اولویت های ورزش سازمان فرهنگی ، اجتماعی و ورزشی شهرداری باشد و در حاشیه قرار نگیرد.", "text":"به گزارش ایرنا، رضوان سلماسی روز سه شنبه در کمسیون  فرهنگی اجتماعی شورای شهر همدان افزود: با توجه به شرایط و محدودیت منابع مالی شهرداری، باید پس از بررسی ها، اولویت ها در نظر گرفته شده و با برنامه ریزی مناسب اقدام شود.وی با بیان اینکه وظیفه ذاتی شهرداری کمک به ارتقای ورزش های همگانی در سطح شهر است اضافه کرد: با توجه به شرایط فعلی شهرداری در صورت امکان و داشتن بودجه مناسب، بهتر است نگاهی به ورزش های قهرمانی و حرفه ای صورت گیرد و در این صورت هم نباید آسیبی به همگانی کردن ورزش و ورزش محلات شهر وارد شود.سلماسی تاکید کرد: اولویت اول، ورزش محلات است و باید با برنامه ریزی در راستای گسترش و افزایش ورزش محلات پیش رفت.رئیس کمیسیون فرهنگی اجتماعی شورای شهر در بخش دیگری از سخنانش با تاکید بر محوری بودن فرهنگسراهای شهرداری اظهار داشت: حضور مردم باید در فرهنگسراها پررنگ تر باشد.سلماسی با بیان اینکه شهرداری و شورای شهر همدان فراگیر شدن آموزش شهروندی را در برنامه قرار داده گفت: یکی از وظایف مدیریت شهری ارایه آموزش شهروندی است تا شهروندان با وظایف متقابل خود در حوزه مدیریت شهری آشنا شوند و مشارکت و همکاری در راستای کمک به مدیریت بهتر شهر، افزایش یابد.به گفته وی، هدف اصلی از آموزش شهروندی، آماده‌ سازی شهروندان برای ورود به زندگی اجتماعی، اقتصادی، سیاسی و فرهنگی است؛ بنابراین یک جامعه پویا به شهروندان فعال متناسب با ویژگی‌های فرهنگی و ارزشی خود نیاز دارد.رئیس کمیسیون فرهنگی اجتماعی شورای شهر همدان با اشاره به تشکیل کمیته آموزش شهروندی در مجموعه مدیریت شهری اظهار داشت: این مهم به منظور بهره‌مندی از نظر متخصصان این حوزه خواهد بود تا به صورت هدفمندتر آموزش‌های خود را به مردم ارائه دهند.سرپرست سازمان فرهنگی، اجتماعی و ورزشی  شهرداری همدان نیز گفت: طبق سیاست‌های سازمان فرهنگی ورزشی شهرداری همدان و حمایت‌های شورای شهر و شهردار همدان ورزش محلات هرسال پررنگ‌تر از سال گذشته در حال برگزاری است.سعید خوشبخت افزود: در ورزش محلات مهم‌ترین هدف برقراری عدالت اجتماعی در تقسیم امکانات ورزشی بین محلات همدان است که در هر سطح و قشری قرار دارند و در این زمینه بالا و یا پایین‌ شهر بودن به‌هیچ ‌وجه ملاک نیست.وی یادآور شد: دوری جوانان از معضلات اجتماعی، ترویج فرهنگ ورزش در بین محلات همدان، پر کردن اوقات فراغت نوجوانان و جوانان و پیدا کردن استعداد‌های ورزشی مهم‌ترین هدف در شکل‌گیری ورزش محلات است.خوشبخت با بیان اینکه 226 تیم ورزشی در المپیاد فرهنگی ورزشی محلات شهر همدان  با یکدیگر رقابت کردند افزود: این تعداد تیم ها در رشته های فوتبال، والیبال، کشتی مردان و نیز هندبال بانوان فعالیت دارند.وی اضافه کرد: چهارمین دوره المپیاد فرهنگی ورزشی محلات شهر همدان با حضور چهار هزار ورزشکار مردادماه امسال آغاز شده و تا اواسط پاییز ادامه دارد.معاون ورزش سازمان سازمان فرهنگی، اجتماعی و ورزشی  شهرداری همدان نیز گفت: چهارمین دوره المپیاد فرهنگی ورزشی محلات شهر همدان گرامیداشت سردار شهید علیرضا شمسی پور و مسابقات فوتبال محلات جام شهید کریمی برگزار شد.امیرحسین اسکندریان افزود: برگزاری مسابقات فوتبال محلات در رده بزرگسالان از دیگر اقدامات سازمان فرهنگی، اجتماعی و ورزشی  شهرداری همدان در راستای ورزش محلات بوده است.وی با بیان اینکه مسابقات فوتبال محلات رده سنی زیر 18 سال نیز برگزار شد افزود: مسابقات فوتبال محلات رده سنی زیر 15 نفر نیز از دیگر فعالیت های این سازمان در قالب ورزش محلات در 6 ماهه اول سال جاری بود.وی افزود: امسال نیز همانند سال های گذشته البسه ورزشی به تیم ها اهدا شد و برای برگزاری منظم مسابقات نیز از زمین چمن های مصنوعی کوچک برای رده های پایه استفاده شده است.7523/2087            "}