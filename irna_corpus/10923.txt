{"onTitr":" مدیرکل بهزیستی:    ","titr":" مناسب‌ سازی معابر یزد برای معلولان بخشی از حقوق شهروندی است","describe":" یزد - ایرنا - مدیرکل بهزیستی یزد گفت: با وجود جلسات متعدد با مسئولان اداره‌های ذی‌ربط هنوز مناسب‌ سازی محیط شهرهای استان برای تردد معلولان و سالمندان چندان مطلوب نیست، در حالی‌که این موضوع یکی از راه‌های احقاق حقوق شهروندی آنهاست.", "text":"به گزارش ایرنا، جلیل عفتی روز سه‌شنبه در جمع خبرنگاران افزود: مهیا نبودن بستر مناسب برای حضور و تردد این قشر چون حمل‌ونقل و معابر عمومی سبب دوری آنها ‌از جامعه شده است. وی در ادامه با اشاره به هفته ناشنوایان (دوم تا هشتم مهرماه ) اظهار داشت: از مجموع معلولان ناشنوا و کم‌شنوای استان سه هزار و 200 نفر پرونده دارند و از خدمات این سازمان مستقیماً استفاده می‌کنند. عفتی اظهار داشت :برای پیشگیری و شناسایی به‌موقع نوزادان ناشنوا و کم‌شنوا طرح غربالگری شنوایی د بیمارستان‌های دارای بخش زایمان، در حال اجراست. این مسئول ادامه داد: در اجرای این طرح نوزادان در بدو تولد مورد معاینه قرارگرفته و کودکانی که نیاز به کاشت حلزون دارند به مراکز درمانی مربوطه معرفی می‌شوند. مدیرکل بهزیستی استان در ادامه به‌ روز جهانی کودک (16 مهرماه ) اشاره کرد و افزود: برای این روز برنامه‌های مختلفی در مهدکودک‌های استان تدارک دیده‌شده است. وی تعداد مهدهای کودک استان را 307 باب اعلام کرد و یادآور شد: در مهدهای استان به 11 هزار کودک خدمات مختلف فرهنگی، آموزشی و تفریحی ارائه می‌شود. عفتی از مهدکودک‌ها به‌عنوان فضای پرورش مهارت‌های اجتماعی و ارتباطی کودکان یادکرد و گفت: برخی افراد فکر می‌کنند، مهدهای کودک محل نگهداری بچه‌هایی است که در منزل امکان نگهداری آن‌ها وجود ندارد درحالی‌که مهدکودک محل بازی بچه‌هاست. وی در ادامه در پاسخ به سئوال یکی از خبرنگاران در مورد بازتاب برخی مسایل در فضاهای مجازی مربوط به این اداره کل تأکید کرد: خدمات بهزیستی به جامعه هدف بسیار گسترده است قطعاً در ارائه خدمات با چالش‌های مواجه هستیم، اما مجموعه خدمات و کارنامه سازمانی باید مورد توجه قرار گیرد. عفتی افزود: مجموعه مدیریت این اداره کل از طرح هرگونه مشکل یا چالشی که در حوزه ارائه خدمات این نهاد وجود دارد ضمن استقبال، آماده بررسی موضوع و پاسخگویی است. مدیرکل بهزیستی استان با اظهار تأسف اضافه کرد: برخی افراد در فضای رسانه‌ای و مجازی تهمت‌ها و افتراهایی را منتشر می‌کنند درصورتی‌که برای هر موضوعی مبادی قانونی و رسیدگی وجود دارد که آنجا باید رسیدگی شود. وی بابیان اینکه همیشه طرفدار شفافیت و پاسخگویی هستیم ،تصریح کرد: زمانی هجمه‌ها، تهمت‌ها و افتراها منتشر می‌شود که عملکرد بهزیستی استان مورد تقدیر و توجه مسئولان قرارگرفته است . هم‌اکنون 25 هزار معلول از خدمات مختلف بهزیستی استان یزد بهره‌مند هستند. استان یزد بر پایه سرشماری آبان سال 1395، یک‌میلیون و 138 هزار نفر جمعیت دارد که 85 درصد در 21 شهر و بقیه در روستاها ،آبادی‌ها و مناطق عشایری زندگی می‌کنند. 2088/ 2047/            "}