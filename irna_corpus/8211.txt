{"onTitr":"","titr":" بهزیستی کردستان حدود سه هزار نفر را صاحب شغل می کند","describe":" سنندج - ایرنا - مدیرکل بهزیستی کردستان گفت: با برنامه ریزی های انجام شده و از محل اعتبارات اشتغالزایی، حدود سه هزار نفر از مددجویان زیر پوشش این نهاد امسال صاحب شغل می شوند.", "text":"صباح قریشی روز جمعه در گفت و گو با خبرنگار ایرنا اظهار داشت: اعتبارات اشتغالزایی این نهاد امسال نسبت به سال گذشته کاهش یافته و تنها 235 میلیارد ریال به این حوزه اختصاص یافته است.وی با بیان اینکه در نیمه نخست امسال و بدلیل شرایط موجود تنها 58 میلیارد ریال از این اعتبار جذب شد، افزود: با این اعتبار جذب شده تاکنون 492 شغل در حوزه کسب و کار برای مددجویان زیر پوشش ایجاد شده است.مدیرکل بهزیستی کردستان تاکید کرد: همچنین در این مدت از محل صندوق توسعه ملی 79 طرح عمده اشتغال روستایی در بخش های مختلف کشاورزی، دامپروری و زنبورداری در روستاهای این استان ایجاد شد.وی با بیان اینکه تعداد زیادی از این اشتغال های روستایی ایجاد شده و مابقی نیز در مراحل پایانی قرار دارند، ابراز امیدواری کرد در نیمه دوم امسال و با همکاری بیشتر بانک های عامل بتوانیم تعهد خود در زمینه ایجاد اشتغال را محقق کنیم.قریشی یادآور شد: سال گذشته تعهد این نهاد در حوزه اشتغال، ایجاد سه هزار و 500 شغل با اعتبار 350 میلیارد ریال بود که تا پایان سال حدود سه هزار مورد آن محقق شد.وی با بیان اینکه تسهیلات اشتغالزایی این سازمان به مددجویان، معلولان و معتادان بهبود یافته اعطا می شود، گفت: اعتبارات اشتغالزایی بر اساس جمعیت زیر پوشش در میان شهرستان ها توزیع خواهد شد.مدیرکل بهزیستی کردستان اضافه کرد: همچنین متقاضیان دریافت تسهیلات اشتغالزایی به بانک معرفی خواهند شد و میزان پرداخت تسهیلات اشتغال بستگی به نوع شغل ایجادی و نظر کارشناسی دارد.110 هزار نفر از جمعیت یک میلیون و 603 هزار نفری استان کردستان زیر پوشش خدمات بهزیستی قرار دارند که معادل هفت درصد جمعیت استان است.7348/9102            "}