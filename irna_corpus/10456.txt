{"onTitr":" نیویورک تایمز افشا کرد؛    ","titr":" استقرار امپراتوری مالی ترامپ بر پایه فرار مالیاتی","describe":" تهران – ایرنا – رئیس جمهوری آمریکا می گفت ثروتش را با تکیه به توان خود اندوخته است اما حالا نیویورک تایمز فاش کرده که خزانه دونالد ترامپ با اتکا به حقه های مالیاتی از اسکناس و اعتبار دلاری پر شده است.", "text":"به گزارش ایرنا، نیویورک تایمز سه شنبه به وقت محلی هنگامی پرده از نقطه تاریک خانواده ترامپ برداشت که رئیس جمهوری به فیلادلفیا بزرگ ترین شهر ایالت پنسیلوانیا در شمال شرق آمریکا رفته بود تا به حاضران در نشست یکی از اتحادیه های صنفی درس سازندگی بدهد. ترامپ برای حضار چنین سخن سر داد: آمریکا همیشه ملت سازندگان بزرگ خواهد بود زیرا ما در این کشور به کار کردن ارج می نهیم. ما به زنان و مردانی که با دست های زیبای خود رویاهایشان را به واقعیت تبدیل می کنند، احترام می گذاریم.اندکی آن سوتر در ایالت نیویورک یعنی زادگاه ترامپ، نیویورک تایمز فاش کرد که امپراتوری او و پدرش بر مبنای قانون شکنی ساخته شده است. به نوشته این روزنامه، ترامپ در دهه 1990 از ترفندهای مالیاتی مشکوکی برای افزایش ثروت خود و خانواده اش استفاده کرده بود.ترامپ همواره خود را میلیاردری خودساخته معرفی کرده است که پدرش «فرد سی. ترامپ» تقریبا هیچ کمک مالی قابل توجهی به او کرده بود. او گفته بود که کارش را با دریافت یک وام «بسیار کوچک» از پدرش آغاز کرده بود. آیا واقعا «فرد سی. ترامپ» ملاک و برج ساز معروف نیویورک ثروتش را از پسرش دریغ کرده بود؟نیویورک تایمز در پاسخ به این پرسش می گوید، نه. کنکاش این نشریه در سوابق مالی و اظهارنامه های مالیاتی محرمانه خانواده ترامپ نشان می دهد که رئیس جمهوری فعلی آمریکا حداقل 413 میلیون دلار (به نرخ امروز) از امپراتوری املاک پدرش به دست آورده است؛ ثروت عظیمی که همه اعضای خانواده دست به دست هم دادند تا حجم آن را بیشتر کنند.مهمترین راهکار ترامپ برای ثروت اندوزی این بود که به والدینش کمک کرد تا از پرداخت مالیات فرار کنند. بخش زیادی از پولی که او به دست آورده از همین راه بوده است. او برای این کار به همراه برادران و خواهرانش یک شرکت پوششی تاسیس کرده بود و به پدرش کمک کرد تا از تخفیف های مالیاتی بهره مند شود. او همچنین راهبردی تدوین کرد تا ارزش دارایی ها و املاک والدینش کمتر اعلام شود و میلیون ها دلار مالیات کمتری پرداخت شود. این اقدامات با مخالفت و تحقیق دقیقی از سوی «سرویس درآمدهای داخلی» مواجه نشود. فرد ترامپ و همسرش «ماری» مجموعا ثروتی به ارزش یک میلیارد دلار به فرزندان خود منتقل کردند که طبق نرخ 55 درصدی مالیات بر هدایا و ارث، مالیات آن دستکم 550 میلیون دلار بود. اما برای این مبلغ تنها 55.2 میلیون دلار مالیات پرداخت شده است.**دفاعیات ترامپی ها«چارلز هاردر» وکیل ترامپ اولین سد دفاعی را در مقابل گزارش نیویورک تایمز ایجاد کرد و گفت که «رئیس جمهوری هیچ ارتباطی با این مسائل ندارد.» او افزود: این امور در دست سایر اعضای خانواده ترامپ بود که خودشان کارشناس نبودند و کاملا به افراد متخصص دارای مجوز وابسته اتکا داشتند تا اطمینان حاصل کنند که به طور کامل به قانون پایبند بوده اند.هاردر تقصیر را به نوعی به گردن خواهران و برادران دونالد ترامپ انداخت. بنابراین، رابرت برادر ترامپ وارد عمل شد و در بیانیه ای به نیویورک تایمز گفت که همه مالیات های لازم پرداخت شده و خانواده ترامپ علاقه ای ندارد در مورد موضوعی که مربوط به حدود 20 سال پیش است، اظهار نظر کند.صدای اعتراض به گزارش نیویورک تایمز از داخل کاخ سفید هم بلند شد. «سارا هاکبی سندرز» سخنگوی کاخ سفید در بیانیه ای به این گزارش واکنش نشان دادن و آن را «حمله ای گمراه کننده» علیه خانواده ترامپ خواند. وی افزود: فرد ترامپ حدود 20 سال پیش درگذشته و غم انگیز است که شاهد حمله نیویورک تایمز شکست خورده به خانواده ترامپ هستیم. سندرز همچنین به شیوه ترامپ رسانه ها حمله کرد و گفت: اعتبار رسانه ها در نزد مردم آمریکا به پایین ترین حد رسیده است زیرا آنها به جای خبررسانی، 24 ساعت شبانه روز و هفت روز هفته سرگرم حمله به رئیس جمهوری هستند.**حسابرسان مالیاتی وارد می شونداما این دفاعیات باعث نشده که ترامپ ها از مظان اتهام دور شوند. یک سخنگوی «اداره مالیات» ایالت نیویورک به شبکه سی.ان.بی.سی گفت که این نهاد اتهامات تازه علیه ترامپ را بررسی می کند. نیویورک تایمز به نقل از کارشناسان مالیاتی نوشت، احتمال نمی رود که ترامپ تحت تعقیب کیفری قرار گیرد زیرا مسائل مطرح شده در گزارش این روزنامه مشمول مرور زمان شده است. با این حال، این نشریه اعلام کرد که محدودیت زمانی در خصوص جریمه برای کلاهبرداری مالیاتی، موضوعیت ندارد.نیویورک تایمز برای تدوین گزارش خود با کارکنان و مشاوران سابق فرد ترامپ نیز مصاحبه کرده است. به نوشته این روزنامه، «این تحقیقات بر اساس بررسی ده ها هزار صفحه از اسناد محرمانه شامل اظهارنامه های بانکی، حسابرسی های مالی، دفترهای حساب و فهرست های خرید انجام شده است.»این مدارک شامل بیش از دویست مورد از اسناد مالیاتی فرد ترامپ و شرکت های وابسته به وی است. حجم این اسناد به بیش از یکصد هزار صفحه می رسد اما اسناد مالیاتی مربوط به شخص دونالد ترامپ در میان آنها دیده نمی شود. او برخلاف روسای جمهوری و نامزدهای ریاست جمهوری اسناد و اظهارنامه های مالیاتی خود را منتشر نکرده است. او به همین خاطر آماج انتقادات بی حد و اندازه ای قرار گرفت اما از موضع اش کوتاه نیامد و اسناد را از گاوصندوق بیرون نیاورد. انتظار می رود افشاگری نیویورک تایمز جان تازه ای به کمپ منتقدان بدهد و دوباره رئیس جمهوری را تحت فشار بگذارند تا حساب و کتاب هایش را علنی کند.«لوید داجت» عضو ارشد دموکرات ها در مجلس نمایندگان پیشقدم شد و توئیت کرد: همین یک ماه پیش بود که جمهوریخواهان برای هفتمین بار طرح من برای انتشار سوابق مالیاتی (رئیس جمهوری) را رد کردند. این نماینده ایالت تگزاس افزود: کنگره جدید ترامپ را وادار به تبعیت از استانداردهای نیکسونی خواهد کرد. ریچارد نیکسون (رئیس جمهوری اسبق آمریکا) حتی از کنگره دعوت کرد حساب های مالی وی را بررسی کند.حساب های و تراکنش های مالی ترامپ در هفته های اخیر بار دیگر مورد توجه رسانه ها و نهادهای قضایی قرار گرفته است. «مایکل کوهن» وکیل سابق ترامپ گفته به دو زن که با ترامپ رابطه غیراخلاقی داشته اند، حق السکوت پرداخت کرده است. این دو فقره حق السکوت از طریق یک شرکت صوری و به دستور ترامپ پرداخت شده بود.کوهن در پی تحقیقات «رابرت مولر» بازپرس ویژه دخالت روسیه در انتخابات 2016 آمریکا راهی دادگاه شد و اعتراف کرد. مولر خواستار تحقیق در روابط مالی ترامپ با روس ها نیز شده است.**دومینوی سقوط سقوط اخلاقی و سیاسی ترامپ هواداران زیادی را از او دور کرد. البته این آخرین سقوط رئیس جمهوری آمریکا نیست. نزدیک است آن روزی که ثروتمندان آمریکا نیز در جمعه خود او را راه ندهند. مجله فوربس که هر ساله فهرست 400 فرد ثروتمند آمریکا را منتشر می کند، اعلام کرده که ترامپ در این فهرست 138 رده سقوط کرده است.رئیس جمهوری آمریکا در فهرست 2017 فوربس رتبه 248 را داشت و در فهرست جدیدی که قرار است امروز منتشر شود، رتبه او به 386 تنزل پیدا کرده است. سال 2015 و روزی که ترامپ جلوی آسانسور برج ترامپ اعلام کرد که وارد کارزار انتخابات ریاست جمهوری می شود، ثروت او 4.5 میلیارد دلار بود و امروز به 3.1 میلیارد دلار کاهش پیدا کرده است.فوربس عواملی مانند عدم صداقت ترامپ در انتشار واقعیات مربوط به ثروتش و حواشی مربوط به ریاست جمهوری را جزو دلایلی می داند که موجب کاهش ثروت ترامپ شده است. او سال 2000 به مجله فورچون گفته بود: احتمال زیادی دارد بتوانم اولین نامزد ریاست جمهوری شوم که همزمان با حضور در انتخابات، پول هم در بیاورم.هجده سال زمان نیاز بود تا ترامپ متوجه شود فرمول او نتیجه معکوس می دهد. او نه تنها سرمایه سیاسی اش را در جنگ با رقبای داخلی و درگیری با حریفان خارجی از دست داده بلکه ثروت اقتصادی کلانش نیز به خاطر دروغگویی آب رفته است؛ ثروتی که بنا بر افشاگری نیویورک تایمز، از راه فرار مالیاتی به دست آمده است، نه با «دست های زیبا» و پرتوان.شبک**9423**1908            "}