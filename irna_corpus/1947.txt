{"onTitr":" معاون استاندار:    ","titr":" جدیت مسوولان در نظارت بر بازار آذربایجان غربی بیشتر شود","describe":" ارومیه- ایرنا- معاون هماهنگی امور اقتصادی و توسعه منابع استاندار آذربایجان غربی با اشاره به اینکه نظارت بر بازار باید با جدیت بیشتری انجام شود، گفت: مردم باید با اعتماد درک کنند که بازار تحت کنترل و نظارت است.", "text":"به گزارش ایرنا، رضا حسینی روز چهارشنبه در جلسه ستاد تنظیم بازار آذربایجان غربی با تاکید بر تشدید نظارت و کنترل قیمت کالاها در بازار افزود: مسوولان توجه کنند که باید برخوردهای قانونی با متخلفان انجام گیرد.وی ادامه داد: دستگاه های اجرایی برای جبران هر نوع کمبود کالاهای ضروری مورد نیاز مردم در بازار، اقدامات لازم را در اسرع وقت انجام دهند تا کمبودی در بازار وجود نداشته باشد.وی اضافه کرد: مردم در خصوص افزایش قیمت برخی کالاها در بازار و خرده فروشی ها انتقاد دارند و باید سیستم نظارتی در این رابطه با جدیت بیشتری عمل کند.معاون هماهنگی امور اقتصادی و توسعه منابع استاندار آذربایجان غربی ادامه داد: عملکرد دولتمردان باید در بهبود وضعیت معیشتی مردم نمایان شود و در این راستا مدیران دستگاه های اجرایی باید تمامی تلاش خود را به کار گیرند.حسینی ادامه داد: امکانات حمل و نقلی لازم برای حمل و انتقال کالاهای ضروری به استان فراهم شده و در این خصوص مشکلی وجود ندارد.به گزارش ایرنا ثبت موجودی انبارهای استان در سامانه جامع انبارها برای رصد هوشمند و آنلاین پراکنش و انباشت کالا در انبارها و نظارت بیشتر بر فروشگاه های زنجیره ای و شرکت های خدماتی پخش و توزیع کالا از مصوبات این جلسه بود.9918/2093            "}