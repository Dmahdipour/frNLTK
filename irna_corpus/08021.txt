{"onTitr":"","titr":" احتمال بارش برف جاده های مازندران را هم پرترافیک کرد","describe":" ساری-ایرنا- پیش بینی هواشناسی مازندران مبنی بر احتمال شروع بارش برف و بارش سیلابی از عصر امروز جمعه، جاده های اصلی هراز ، کندوان را در این خطه شمال کشور با ترافیک سنگین زودهنگام مواجه کرد.", "text":"به گزارش خبرنگار ایرنا، شروع بارش باران از غرب مازندران باعث شد تا برگشت مسافران در آستانه اتمام تعطیلات زودتر از هفته های قبل شروع شود و به همین دلیل هم جاده های مازندران دچار ترافیک زودهنگام شد.بر اساس گزارش مرکز مدیریت راههای اداره کل راهداری و حمل و نقل جاده ای مازندران هم اکنون محور هراز ( آمل- تهران) در منطقه پارک جنگلی از شمال به جنوب شاهد ترافیک سنگین است.بر اساس این گزارش، همچنین منطقه  وانا تا گزنک و پلور تا آبعلی در جاده هراز نیز به سمت پایتخت شاهد ترافیک سنگین است و تردد در این محور با کندی انجام می شود.مرکز مدیریت راههای مازندران پیش بینی کرد تا با افزایش تعداد مسافران برای بازگشت بویژه پایتخت نشینان، ترافیک در جاده های استان بیشتر شود.همچنین بر اساس گزارش مرکز مدیریت راههای مازندران ترافیک در محور کندوان ( چالوس- کرج) از محدوده مرزن آباد تا تونل کندوان سنگین است.براساس این گزارش در این محورهای بارش های رگباری همراه با باد به صورت متناوب ادامه دارد که هواشناسی سرعت وزش باد را 40 کیلومتر در ساعت اعلام کرده است.طبق برنامه پلیس راه تردد در جاده کندوان از ساعت 14 امروز از کرج به سمت مرزن آباد ممنوع شد و از ساعت 17 نیز از مرزن آباد به سمت کرج یکطرفه خواهد شد.مرکز مدیریت راههای مازندران تردد خودروهای عبوری در محورهای سوادکوه ( قائمشهر- تهران) و کیاسر( ساری- سمنان ) را عادی اعلام کرد.کارشناسان این مرکز از رانندگانی که به  مناطق مرکزی مازندران سفر کردند خواستند تا در صورت امکان برای کاهش میزان ترافیک از محور سوادکوه به جای هراز و کندوان برای بازگشت به غرب کشور از جمله پایتخت تردد شان را انتخاب کنند.در نیمه نخست سال جاری حدود 370 میلیون دستگاه خودرو در محورهای مازندران تردد داشتند و هراز و کندوان پرترافیک ترین محورهای این خطه شمال کشور در این مدت بودند. میانگین تردد در جاده هراز در ساعت حدود 60 هزار دستگاه برآورد شد که سه برابر ظرفیت فعلی این محور شریانی ملی است.همزمان با پیش بینی هواشناسی مبنی بر احتمال بارش برف و باران رگباری راهداران مازنی نیز به گردنه های برفگیر و صعب العبور اعزام شدند.مازندران 10 هزار و 700 کیلومتر جاده دارد که هفت هزر کیلومتر از این جاده ها روستایی و شوسه است و مابقی نیز محورهای اصلی محسوب می شود.   6982/1654            "}