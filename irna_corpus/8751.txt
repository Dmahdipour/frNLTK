{"onTitr":" رئیس اتاق بازرگانی سمنان:    ","titr":" رفع تلاطم بازار اقتصادی کشور نیازمند مدیریت فراگیر است","describe":" سمنان - ایرنا - رئیس اتاق بازرگانی استان سمنان گفت: رفع تلاطم و بی ثباتی در بازار اقتصادی کشور نیازمند راهبرد مدیریتی فراگیر، جامع و دوری از تفکر جزیره ای است.", "text":"علی اصغر جمعه ای روز پنجشنبه در گفت و گو با ایرنا افزود: جو روانی تحریم های اقتصادی ترامپ در ماه های گذشته می تواند یکی از دلایلی باشد که بازار اقتصادی ایران را آشفته کرده است و عبور از این بحران مدیریت اصولی می طلبد.وی خاطر نشان کرد: بازاریان برای رونق کسب و کار باید در ابتدا شرایط کشور را در نظر بگیرند و نباید با اتخاذ تدابیر غیر اصولی مانند احتکار کالا بازار عرضه و تقاضا را بی ثبات کنند.رئیس اتاق بازرگانی سمنان گفت: باید با هم فکری و تلاش نهادهای مربوط، این جو مشکل آفرین حاکم بر بازار کشور را خنثی کرد و روحیه امید در جامعه تزریق شود.جمعه ای تصریح کرد: مسوولان باید با اجرای طرح های اصولی برای ثبات در بازار اقتصادی کشور، به مردم اطمینان دهند که نباید نگران آینده معیشت خود باشند.وی اضافه کرد: بخش قابل توجهی از افزایش قیمت ارز و سکه در بازار ایران ناشی از نبود مدیریت صحیح در کنترل قیمت ها بود و صاحبان واحدهای تولیدی و صنعتی استان از نوسان های قیمت در کشور بسیار نگران هستند.رئیس اتاق بازرگانی سمنان ادامه داد: فعالان اقتصادی کشور اکنون با مشکلات فراوانی از جمله نبود نقدینگی برای خرید مواد اولیه ، دغدغه فروش کالا، رکود بازار مواجه هستند که باید دولت به منظور حمایت از تولید داخلی برای رفع این مشکلات برنامه داشته باشد.جمعه ای افزود: برنامه های اقتصادی دولت برای رفع مشکلات اقتصادی واحدهای صنعتی و تولید کشور باید فراگیر باشد و نباید تنها چند واحد صنعتی بزرگ کشور را حمایت مالی کرد.رئیس اتاق بازرگانی سمنان افزود: اکنون واحدهای صنعتی و تولیدی کشور با مشکلات متعددی دست و پنجه نرم می کنند که دولت باید با اجرای بسته های اقتصادی برای میان و بلند مدت مشکل این واحدها را برطرف کند.در استان سمنان 2 هزار و 10 واحد صنعتی فعال است.7339/7408            "}