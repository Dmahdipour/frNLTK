{"onTitr":" مدیرکل میراث فرهنگی،صنایع دستی و گردشگری    ","titr":" بناهای تاریخی کازرون با 7.5 میلیارد اعتبار مرمت می شوند","describe":" شیراز- ایرنا - مدیر کل میراث فرهنگی فارس گفت: بناهای تاریخی شهرستان کازرون با تخصیص هفت میلیارد و 500 میلیون ریال مرمت و تجهیز می شوند.", "text":"به گزارش دریافتی چهارشنبه ایرنا از روابط عمومی اداره کل میراث فرهنگی،صنایع دستی و گردشگری فارس، مصیب امیری با بیان خبر فوق اظهار داشت: شهرستان کازرون با در بر گرفتن آثار جهانی محور ساسانی و بناهای شاخص متعدد تاریخی و ثبتی، از جایگاه ویژه ای در گردشگری استان برخوردار است که به همین منظور امسال نیز با تخصیص هفت میلیارد و 500 میلیون ریال اعتبار، بناهای تاریخی این شهرستان مرمت و تجهیز خواهند شد.وی افزود: توجه به حریم یکی از مواردی است که در مورد مجموعه جهانی تاریخی- طبیعی بیشاپور همواره مد نظر بوده است،   امسال برای خرید اراضی در حریم درجه یک این محوطه 130 میلیون تومان اعتبار در نظر گرفته شده است.مدیر کل میراث فرهنگی فارس در ادامه با اشاره به تخصیص دو میلیارد و 500 میلیون ریال اعتبار برای مرمت حمام تاریخی ملا بابا اضافه کرد: 500 میلیون ریال اعتبار برای تهیه طرح مطالعاتی مرمت و احیای کاروانسرای میان کتل و 400 میلیون ریال اعتبار نیز برای مرمت برج های کمارج تخصیص داده شد.امیری به مرمت دو نقش برجسته تاریخی تنگ قندیل و سرمشهد اشاره و بیان کرد: برای مرمت هر کدام از این دو نقش برجسته مبلغ300میلیون ریال اعتبار و 700میلیون ریال نیز برای خرید تجهیزات حفاظت فیزیکی مصوب شده است.وی گفت: مطالعه و تهیه طرح مرمت قلعه پوسکان 300 میلیون ریال، چهار صفه دوسیران 800 میلیون ریال و مطالعه بازنگری حریم بیشاپور نیز 400 میلیون ریال اعتبار مصوب دارند.کازرون در 120 کیلومتری غرب شیراز است.9873 /1876            "}