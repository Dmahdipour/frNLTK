{"onTitr":"","titr":" انتقاد از خرد شدن زمین های کشاورزی در استان تهران","describe":" تهران- ایرنا- رئیس سازمان مدیریت و برنامه ریزی استان تهران با اظهار نگرانی از خرد شدن زمین های زراعی و باغی اظهارداشت: یکپارچه سازی زمین های کشاورزی که سال 95 به تصویب رسیده کاری جدید، بسیار مهم و ارزشمند است که باید با تلاش و جدیت اجرایی شود.", "text":"به گزارش روز دوشنبه روابط عمومی سازمان مدیریت و برنامه ریزی استان تهران، نعمت الله ترکی در جلسه بررسی چالش ها، مسائل و مشکلات بخش کشاورزی استان با محوریت یکپارچه سازی زمین های کشاورزی افزود: تنها یک میلیون هکتار از 56 میلیون هکتار سطح زمین های کشاورزی کشور یکپارچه شده که این اقدام اغلب توسط سازمان ها و نهادها صورت گرفته است.وی با بیان اینکه یکپارچه سازی زمین های کشاورزی افزایش بهره وری را به دنبال دارد و باید با جدیت دنبال شود گفت: دغدغه ما در استان خردشدن زمین های زراعی و باغی است.به گفته وی میانگین سطح بهره برداری یک زمین زراعی در استان تهران پنج هکتار است درحالی که این عدد در کشورهای اروپایی 40 هکتار و در کشورهای آمریکایی 137 هکتار است. ترکی مدیریت یکپارچه را لازمه یکپارچه سازی زمین ها دانست و یادآور شد: آموزش و ترویج شبکه یکپارچه سازی، هدفگذاری دقیق و نظارت نیز از گام های عملیاتی کردن این دستورالعمل است.وی با تاکید بر اینکه استان تهران الگوی کشور محسوب می شود افزود: هرکاری در استان تهران قرار است انجام شود باید با دید ملی باشد.به گزارش ایرنا رئیس سازمان جهاد کشاورزی استان تهران نیز در این جلسه با بیان اینکه کشاورزی درآمد پایدار اما سود نسبتا کمی در مقایسه با بخش خدمات دارد گفت: مرغوب ترین زمین ها از نظر کشاورزی در حاشیه شهرها واقع شده به همین دلیل زمین های کشاورزی در ایران دچار خردشدگی است که با یکپارچه کردن آنها می توان به افزایش ارزش افزوده در این بخش دست یافت.کریم ذوالفقاری با اشاره به اینکه شعار یکپارچه سازی بدون مشوق و انگیزه بی معنا است اظهارداشت: عملیاتی کردن این طرح در استان تهران باید در سه فاز ایجاد مشوق های انگیزشی مانند کاهش حق بیمه پرداختی در زمین های یکپارچه کشاورزی یا ارائه تسهیلات ارزان تر به آن، در نظرگرفتن منابع مالی و هدف گذاری متعارف به همراه برش استانی، شهرستانی و دهستانی انجام شود.تهرام/9353/ 1008            "}