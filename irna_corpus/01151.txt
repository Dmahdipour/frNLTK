{"onTitr":"","titr":" اصناف خراسان شمالی بیش از 15 میلیارد ریال تخلف کردند","describe":" بجنورد-ایرنا- معاون نظارت و بازرسی سازمان صنعت، معدن و تجارت خراسان شمالی گفت: در نیمه نخست امسال بیش از 15 میلیارد ریال تخلف اصناف استان شناسایی و به آن رسیدگی شده است.", "text":"نورالله ابراهیمی روز پنجشنبه در گفت و گو با خبرنگار ایرنا اظهار داشت: در این مدت بیش از 32 هزار مورد بازرسی از بازار استان انجام که به تشکیل یکهزار و 758 فقره پرونده تخلف منجر شد. وی ارزش ریالی پرونده های تخلف اقتصادی در استان را بیش از 15 میلیارد ریال عنوان کرد و افزود: در این مدت 2 هزار و 562 مورد تخلف توسط مردم گزارش شده است.وی گفت: در 878 مورد گشت مشترک انجام شده از بازار استان، 591 فقره پرونده تخلف اقتصادی تشکیل شده است.ابراهیمی در باره پرونده های قاچاق در استان گفت: در یکهزار و 594 مورد بازرسی انجام شده، 46 فقره پرونده تخلف در زمینه قاچاق تشکیل که ارزش ریالی این پرونده ها یک میلیارد و 400 میلیون ریال گزارش شده است. در نیمه نخست امسال، گران فروشی، کم فروشی، عدم صدور صورت حساب و عدم درج قیمت بر روی کالا، بیشترین تخلف های اقتصادی را به خود اختصاص داده است. در دو، سه ماهه اخیر، موضوع احتکار و انبارهای غیرمجاز بیشتر از سایر تخلف ها مشاهده شده است. وی در باره گرانی ها در بازار گفت: البته بازاریان و کسبه استان نقش زیادی در گرانی ها ندارند زیرا در این استان تولیدکننده بزرگ وجود ندارد و بر این اساس نمی توانند سبب افزایش قیمت ها شوند.معاون نظارت و بازرسی سازمان صنعت، معدن و تجارت خراسان شمالی تصریح کرد: عمده اجناس بازار استان از سایر استان ها تامین و تهیه می شود.اکنون پنج هزار و 576 واحد تولیدی، چهار هزار و 648 واحد در زمینه خدمات فنی، 12 هزار و 463 واحد توزیعی، سه هزار و 231 واحد خدماتی و در مجموع 25 هزار و 918 واحد صنفی در خراسان شمالی فعال است و شمار اتحادیه های صنفی استان نیز 138 اتحادیه است.استان 863 هزار نفری خراسان شمالی در شمال شرق کشور واقع است. 7185/ 6042            "}