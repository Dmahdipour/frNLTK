{"onTitr":" رییس کمیسیون اصل 90 مجلس:    ","titr":" افزایش مستمری بگیران گامی اساسی در حمایت از معلولان است","describe":" قزوین - ایرنا - رییس کمیسیون اصل 90 مجلس شورای اسلامی گفت: افزایش 10هزار نفر به جمع مستمری بگیران بهزیستی در سال جاری گامی اساسی از سوی دولت و مجلس در حمایت از جامعه معلولان و سایر مددجویان این سازمان است.", "text":"به گزارش ایرنا، داود محمدی روز پنجشنبه در دیدار مدیرکل بهزیستی قزوین با وی افزود: همین نمونه از خدمات بهزیستی با پرداخت ماهانه 28 میلیارد ریال به مددجویان نشان می دهد ایجاد چنین فرصت هایی در بودجه و اعتبارات بسیار موثرتر از کمک های خرد و یا حمایت های پوپولیستی با اثرات کوتاه مدت است.وی در ادامه با اشاره به هفته ملی پارا المپیک، گفت: تشکیل ستاد اجرایی هفته پارا المپیک برای اولین بار تاثیر بسیار زیادی در جهت هم افزایی و همکاری بین دستگاه هاست تا بتوانند ظرفیت های خود را برای توسعه ورزش جانبازان و معلولین در اختیار یکدیگر بگذارند. محمدی ادامه داد: در سال های گذشته چنین ستادی تشکیل نمی شد و دستگاه ها هم توجه چندانی به این موضوع نداشتند اما امیدواریم در سال جاری با تشکیل این ستاد شاهد برگزاری هرچه بهتر و باشکوه هفته پارا المپیک در استان باشیم.وی گفت: امروزه کمتر موضوعی به میزان ورزش هم از نظر کثرت مخاطبان و هم ارتقای نشاط جامعه و نیز حفظ غرور و اقتدار ملی کشورها در عرصه های مختلف اهمیت دارد.نماینده مردم قزوین، آبیک و البرز در مجلس شورای اسلامی افزود: در همین راستا اختصاص درصدی از منابع حاصل از اجرای قانون مالیات بر ارزش افزوده به ورزش که با تلاش مجلس صورت گرفت باعث شد تا وزارتخانه هایی که 17 تا 30 درصد رشد بودجه داشتند در حوزه ورزش 500درصد رشد اعتباری داشته باشند.وی،  ارتقای ورزش قزوین از تیپ سه به تیپ 2 را نیز یکی دیگر از ظرفیت ها برای افزایش اعتبارات دستگاه ورزش و جوانان استان عنوان کرد و افزود: استان های کشور در حوزه وضعیت ورزش به سه تیپ تقسیم می شوند که بر همین مبنا منابع انسانی و چارت تشکیلاتی و اعتبارات آنها تغییر می کند و امیدواریم با رسیدن قزوین به تیپ 2 شاهد جهش استان در حوزه ورزش باشیم.محمدی در ادامه بر مناسب سازی فضاها و تجهیزات ورزشی برای معلولان تاکید کرد و خواستار اختصاص مکان هایی برای پرداختن ورزش توسط این گروه از جامعه شد.7388*3013            "}