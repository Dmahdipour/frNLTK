{"onTitr":"","titr":" ساره جوانمردی مدال طلای تیراندازی بازی های پاراآسیا را برد","describe":" شیراز- ایرنا- ساره جوانمردی مدال طلای بازی های پارا آسیایی جاکارتای اندونزی در رشته تیراندازی با تپانچه 50 متر را برد.", "text":"به گزارش ایرنا ، این بانوی شیرازی در دومین روز از سومین دوره بازی های پارا آسیایی در مرحله نهایی تپانچه 50 متر    نشان طلا را برای کاروان ایران به ارمغان آورد.تیراندازان کشور هندوستان پس از جوانمردی نشان نقره و برنز تپانچه 50 متر را از آن خود کردند.جوانمردی دارنده 2 نشان طلای پارالمپیک ریو و مدال برنز لندن است.بانوی ورزشکار شیرازی که پیش از این برای نخستین بار نام خود را با تصاحب 2 نشان طلای پارالمپیک ریو در تاریخ ورزش ایران جاودانه کرده بود، رکورد تپانچه خفیف  50 متر ریو را در کارنامه دارد. کاروان ورزشی ایران تاکنون در بازی های پاراآسیایی جاکارتا 3 طلا، یک نقره و 3 برنز کسب کرده است.برندگان مدال طلای این رقابت ها شاهین ایزدیار (شنا) ، عرفان سیفی پور(پرتاپ وزنه) ، ساره جوانمردی (تیراندازی) تا دومین روز هستند.14 ورزشکار استان فارس با پرچمداری ساره جوانمردی در رقابت های پارآسیایی 2018 جاکارتا حضور دارند، زهرا محمدی راد در رشته شطرنج ، سامان بلاغی، ندا فراستی، سمیه کهزاد پور و ناهید کرمی (بسکتبال با ویلچر)، ساره جوانمردی و سمیرا ارم (تیراندازی)، بهرام سلیمانی (دوچرخه سواری)، محمد الوان پور، سید علی اصغر جوانمردی، آرزو رحیمی، امید ظریف صنایعی و علیرضا فرح (دو و میدانی ) و علی غریب شی (وزنه برداری) 13 ورزشکار اعزامی از استان فارس هستند و محسن عزیز نژاد هم از این استان به عنوان مربی دو و میدانی حضور دارد.سامان بلاغی، ندا فراستی، سمیه کهزاد پور، ناهید کرمی، ساره جوانمردی، سمیرا ارم، علیرضا فرح و محمد الوان پور از جمله ورزشکاران استان فارس در بازی های جاکارتا هستند که شانس کسب مدال در این رقابت ها را دارند.ساره جوانمردی پرچمدار کاروان ایران در مراسم افتتاحیه بازی های پاراآسیایی 2018 جاکارتا بود و سمیرا ارم هم دیگر بانوی تیرانداز شیرازی پرچمدار مراسم اختتامیه این بازی هاست. سامان بلاغی، سمیه کهزاد پور، ندا فراستی ، ساره جوانمردی و بهرام سلیمانی ورزشکارانی هستند که در دومین دوره این بازی ها که در سال 2014 در اینچئون کره جنوبی برگزار شد، حضور داشتند. ساره جوانمردی در این دوره (2014) در تیراندازی 2 نشان طلا گرفت و سمیه کهزاد پور، ندا فراستی و سامان بلاغی هم در بسکتبال با ویلچر نشان برنز را از آن خود کردند و بهرام سلیمانی هم در رشته دوچرخه سواری چهارم شد.همچنین فوتبالیست های فارسی در دوره گذشته (دومین دوره) چهار مدال طلا کسب کردند، که در سومین دوره، رشته فوتبال هفت و پنج نفره از بازی های پارا آسیایی جاکارتا،حذف شده است.کاروان 20 نفره اعزامی از استان فارس در مسابقه های پارا آسیایی 2014 اینچئون کره جنوبی، با کسب هشت مدال طلا، یک نقره و سه برنز، کارنامه درخشانی از خود به جای گذاشتند. کاروان ورزشی جانبازان و معلولان ایران قرار است در رشته های، دو و میدانی، پینگ پنگ، تیراندازی، تیر و کمان، شنا، والیبال نشسته، شطرنج، دوچرخه سواری، بسکتبال با ویلچر، بوچیا (ورزش ویژه معلولان نخایی)، جودو، گلبال و وزنه برداری شرکت کنند.در این رقابت ها 136ورزشکار از کشورمان در بخش آقایان و 73 ورزشکار در بخش بانوان شرکت می کنند. در سومین دوره این بازی ها که در 10ورزشگاه در شهر جاکارتا برگزار می شود، سه هزار و 589 ورزشکار از 43 کشور در 18رشته با یکدیگر به رقابت خواهند پرداخت.کاروان ورزشی ایران در نخستین دوره این بازی ها که در سال 2010 در گوانژو چین و با حضور چهار هزار ورزشکار از 41 کشور آسیایی در 19رشته برگزار شد، با کسب 80 مدال (27 طلا، 24 نقره و 29برنز) به مقام چهارم رسید. ورزشکاران ایران در دومین دوره این بازی ها که در اینچئون کره جنوبی و با حضور چهار هزار و 500 ورزشکار از 41 کشور برگزار شد، در 16رشته ورزشی حضور یافتند و در این دوره هم با کسب 120مدال (37 طلا، 52 مدال نقره و 31مدال برنز) بعد از کشورهای چین، کره جنوبی و ژاپن به مقام چهارم دست یافت.سومین دوره بازی های پارا آسیایی، چهاردهم مهر 97 با پرچمداری ساره جوانمردی ورزشکار شیرازی آغاز شده است. این بازی ها تا بیست و یکم این ماه 97 در شهر جاکارتا پایتخت کشور اندونزی ادامه دارد. 7368 / 1876            "}