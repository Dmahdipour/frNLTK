{"onTitr":"","titr":" واکاوی عملکرد یک ساله استاندار گلستان","describe":" گرگان - ایرنا - یک سال پیش در چنین روزی با حضور رحمانی فضلی وزیر کشور آیین معارفه استاندار گلستان برگزار و سکان مدیریت این استان شمالی به سید مناف هاشمی واگذار شد.", "text":"هاشمی که دکترای خود را در رشته شهرسازی از دانشگاهی در سوئد گرفته پیش از این مسوولیت تجارب مختلف از جمله معاونت شهرداری تهران و وزارت ورزش و جوانان را در رزومه کاری خود داشت و با اولویت 'اقتصاد و عمران' کار خود را در استانداری گلستان آغاز کرد.به گواه برخی کارشناسان و بر اساس داده های آماری عملکرد هاشمی استاندار گلستان در مجموع موفق بوده است هرچند برخی منتقدان ضعف هایی را به او وارد می دانند. ارتقای رتبه گلستان در دریافت تسهیلات رفع موانع تولید، میزبانی متعدد از وزیران و مسوولان رده بالای دولتی و اخذ موافقت های مناسب، نشست های متعدد با سرمایه گذاران داخلی و خارجی در گرگان و تهران، رشد واگذاری مناصب و مسوولیت های اداری به بانوان و اقوام، توجه و علاقه مندی به ورزش با هدف نشاط افزایی جوانان، سپردن مسوولیت ها به مدیران با تجربه و امتحان پس داده و اهتمام فراوان به تکمیل طرح های نیمه تمام بخشی از تلاش های یکساله و به ثمر نشسته مناف هاشمی در مسیر رسیدن گلستان به توسعه پایدار است.از دیگر سو اولویت نداشتن حوزه فرهنگ و ابتر ماندن اجرای برخی طرح های بزرگ در حوزه صنعت و گردشگری مسایلی است که منتقدان به عنوان پاشنه آشیل این مدیر 51 ساله و باتجربه عنوان می کنند هرچند گفته شده مسایلی از جمله شرایط ناخواسته و غیر پیش بینی اقتصاد کشور بر آن اثرگذار بوده است.البته در این بین تلاش ناکافی برخی دستگاهها نیز دیگر دلیل این نقص عنوان شده است که نام آنها در اظهارات اخیر استاندار گلستان بر زبان رانده شد. ایرنا گلستان بر اساس روزشمار تاریخی و نیز در گفتگو با برخی مسوولان گزارش جامعی در رابطه با عملکرد یک ساله استاندار آماده کرد اما بدلیل فراهم نشدن فرصت مصاحبه با مناف هاشمی انتشار آن را به روزهای آینده موکول می کند تا بتوان در یک فضای دیالکتیک جمع بندی جامعی از آن به خوانندگان ارایه داد. در خور گفتن است که پیش از هاشمی، سیدابراهیم درازگیسو، علی اصغر احمدی و محمد هاشم مهیمنی در دولت اصلاحات، علی محمدشاعری، یحیی محمودزاده و جواد قناعت در دولت احمدی نژاد و حسن صادقلو در دولت تدبیر و امید استانداران گلستان بودند. بطور میانگین در هر دولت 3 نفر مسوولیت استانداری گلستان را بر عهده داشته اند که در این بین کمترین دوره مسوولیتی با 15 ماه مربوط به علی محمد شاعری و بیشترین آن با 4 سال و 5 روز مربوط به حسن صادقلو است. استان گلستان با برخورداری از کشاورزی مستعد، گردشگری طبیعی و تاریخی، همجواری با ترکمنستان ، برخورداری همزمان از اقلیم متنوع و عبور سالانه چند میلیون مسافر و گردشگر مزیت بالایی در بخش های مختلف دارد که بهره مندی و تلاش برای استفاده بهینه از آن ها می تواند مشکلات مربوط به بیکاری و تامین درآمد مردم این استان را برطرف کرده و منطقه را در مسیر توسعه پایدار قرار دهد. حضور اقوام مختلف با نژادها و مذاهب گوناگون در جای جای گلستان با برخورداری از خرده فرهنگ های متنوع و متکثر دیگر مزیت گلستان است که هم افزایی آن می تواند آهنگ توسعه استان را متوازن تر و پرشتاب کند.استان گلستان نزدیک به 1.9 میلیون نفر جمعیت در گستره 14 شهرستان به مساحتی بالغ بر 20 هزار کیلومتر مربع دارد.            "}