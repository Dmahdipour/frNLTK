{"onTitr":"","titr":" نابسامانی اقتصادی، دستاویزی برای انتقاد از حزب حاکم ترکیه","describe":" آنکاراـ ایرناـ اقتصاد ترکیه به رغم اتخاذ تدابیر گوناگون از سوی دولت این کشور همچنان در وضعیت آشفته و نابسامانی قرار دارد و انتقاد از این شرایط به بحث روز و دستاویزی برای کارشناسان سیاسی و اقتصادی و محور بحث مقامات ارشد احزاب مخالف حزب حاکم ترکیه تبدیل شده است.", "text":"به گزارش امروز (پنج شنبه) ایرنا، افزایش نرخ تورم حتی 11 درصد فراتر از پیش بینی دولت، کاهش بیش از 70 درصدی ارزش لیر ترکیه به عنوان پول ملی این کشور در برابر ارزهای خارجی، افزایش نرخ بیکاری، افزایش شاخص خط فقر و گرسنگی، کسری تراز تجاری و موازنه منفی در صادرات و واردات به همراه افزایش روز افزون بدهی خارجی از جمله چالش های جدی پیش روی اقتصاد ترکیه است.بسیاری از کارشناسان سیاسی ـ اقتصادی و اعضای ارشد احزاب مخالف حزب حاکم ترکیه پیش از این بارها شرایط کنونی اقتصاد این کشور را پیش بینی کرده بودند و حتی برگزاری انتخابات زودهنگام را راه فراری از سوی دولت برای کسب آرای مردم ترکیه پیش از ورود به این وضعیت آشفته توصیف می کردند.هر چند که مقامات دولتی ترکیه با اذعان به برخی نارسایی ها، اعلام می کنند که مشکل جدی در اقتصاد ترکیه وجود ندارد و اوضاع در حال مدیریت و کنترل بوده و مدعی هستند که بخشی از نارسایی ها به دست عوامل مخالف رقم خورده و بخشی نیز تصنعی است، ولی شواهد و شاخص ها نشان می دهد که وضعیت اقتصادی ترکیه شکننده بوده و حتی حفظ وضع موجود نیز میسر نیست و مخالفان حزب عدالت و توسعه نیز از هر سو انتقادات شدیدی را نسبت به وضع موجود و سیاست های کنونی و پیشین اردوغان وارد می کنند.کمال قلیچدار اوغلو رهبر حزب جمهوری خواه خلق ترکیه چند روز پیش در نشست گروهی نمایندگان حزب متبوع خود در شهر بولو به انتقاد شدید از سیاست های حزب حاکم و اردوغان پرداخت و اظهار داشت: بحران سیاسی بزرگترین معضل کنونی ترکیه به شمار می رود که بر سیاست خارجی، اقتصاد و آموزش این کشور سایه انداخته و تاثیرات منفی گذاشته است و تداوم این بحران، در آینده ای نزدیک به افزایش جمعیت فقرا و گرسنگان منجر می شود و ترکیه در ابعاد اجتماعی با فاجعه ای دردناک مواجه خواهد شد. وی افزود: جامعه ترکیه در هفته ها و ماه های آتی دچار تورمی افسار گسیخته شده و معضل بیکاری نیز تشدید خواهد شد. قلیچدار اوغلو تاکید کرد: اداره کشور توسط یک نفر(اردوغان) موجب بروز بحران سیاسی می شود و امروز جامعه ترکیه به بحران اقتصادی می اندیشد در حالی که بحران اصلی در واقع بحران سیاسی موجود در کشور می باشد که چالش های جدی در اقتصاد، آموزش و سیاست خارجی کشور ایجاد کرده است. وی حدود یک ماه پیش نیز در نشست گروهی نمایندگان حزب جمهوری خواه خلق در مجلس ترکیه به انتقاد شدید از سیاست های پیشین و کنونی حزب حاکم به رهبری اردوغان پرداخته و گفته بود، امروز اقتصاد ترکیه تحت حکمرانی اردوغان شاهد غرق شدن در باتلاق بدهی های خارجی است، چرا که مدیریت کشور در اختیار یک گروه بدون حساب و کتاب و بدون بصیرت قرار دارد. به گفته این مقام ترکیه، هر کسی در این کشور از کارگر گرفته تا روشنفکر تحصیل کرده، به راه اشتباه دولت اشاره کرده و به نسبت به آن هشدار می دهد، اما حزب حاکم نه به وعده های داده شده خود به مردم عمل می کند و نه در مسیر اهداف خود به اداره مملکت می پردازد و امروز می بینیم که ترکیه در وضعیت بحرانی قرار دارد و به همین دلیل ما با انتشار راهکار 13 ماده ای، خواستار کمک برای گذر از این دوران سخت شدیم که بازگشت به نظام پارلمانی اولین گام پیشنهادی ما بود.'تمل کاراملا اوغلو' رهبر حزب اسلامگرای سعادت و نامزد انتخابات اخیر ریاست جمهوری ترکیه که از دیگر منتقدان جدی سیاست های اردوغان در این کشور است نیز چند روز پیش در مصاحبه با خبرنگاران بار دیگر با انتقاد شدید از وضعیت حاکم بر بازار و اقتصاد ترکیه گفته بود که، با وجود ضعف در توانمندی های سیاسی ـ اقتصادی داخلی، نمی توان سیاست خارجی موثری را در سطح بین الملل اجرا کرد، چرا که ضعف اقتصادی ترکیه باعث وابستگی صنایع و تکنولوژی کشور به خارج شده و این از قدرت سیاست خارجه آنکارا کاسته است.چندی پیش رجب طیب اردوغان طی سخنانی تاکید کرده بود که هیچ گونه بحرانی در ترکیه وجود ندارد و مدعیان این موضوع حامیان خارجی ها هستند.رهبر حزب سعادت ترکیه در واکنش به این سخنان اردوغان گفته بود که رییس جمهوری به انکار وجود بحران در اقتصاد پرداخته و من از ایشان سوال می کنم که افزایش قیمت ها و بالا رفتن تورم، افت ارزش پول ملی، تعطیلی کسب و کارها و کاهش شدید قدرت خرید مردم به چه مفهومی است؟ آیا این موارد حاکی از بحرانی عمیق در ترکیه نیست؟. وی تاکید کرده بود که، بحران عمیق اقتصادی در کاخ ریاست جمهوری به هیچ عنوان حس نمی شود، اما جای تردیدی نیست که جامعه ترکیه با یکی از بزرگترین بحران های تاریخ جمهوریت خود مواجه شده و در آن می سوزد. کاراملا اوغلو تصریح کرد: کشور ترکیه امروز با بحران های مدیریتی، شایستگی، دموکراسی و بوروکراسی رو به رو شده و ورود به نظام جدید حکومتی ریاستی، این بحران را تشدید هم کرده است. رجب طیب اردوغان در نهمین نشست شورای همکاری تُرک - آمریکا در نیویورک با اظهار امیدواری نسبت به توسعه روابط اقتصادی با ایالات متحده آمریکا، گفته بود که، تاکنون اختلافات زیادی با آمریکا را حل کرده ایم و از این مرحله پرتلاطم نیز عبور خواهیم کرد. وی آمریکا را یکی از مهمترین شرکای اقتصادی ترکیه عنوان و افزوده بود، هم اکنون بیش از یک هزار و 700 شرکت آمریکایی در بخش های مختلف ترکیه فعالیت دارند و در فضایی که تجارت آزاد جهانی وجود دارد، اعمال سیاست اقتصادی حمایتی از سوی آمریکا از طریق وضع تعرفه های وارداتی نتیجه ای نخواهد داشت. سخنان نرم و دوستانه اردوغان نسبت به آمریکا در مجمع سازمان ملل متحد باعث واکنش کاراملا اوغلو رهبر حزب سعادت ترکیه شد و وی در واکنش به این سخنان اردوغان گفت: دوستی با آمریکا و سفر مقامات آنکارا به نیویورک نمی تواند اقتصاد ترکیه را از بحران نجات دهد بلکه اعتماد بر توانمندی (داخلی) خود تنها مسیر مطمئن برای درمان بیماری اقتصاد ترکیه است.   وی افزود: اگر به تقویت تولید ملی نپردازیم و در صنایع کشور خودکفا نباشیم، بی گمان اگر صد بار هم به آمریکا سفر کرده و بهترین سخنرانی را در سازمان ملل انجام دهیم، بیماری اقتصادی ترکیه درمان نخواهد شد. پیام دوستی و اظهارات نرم اردوغان درباره آمریکا در مجمع سازمان ملل متحد همچنین واکنش دوغو پرینچک دیگر نامزد انتخابات ریاست جمهوری و رهبر حزب وطن ترکیه را برانگیخت به طوری که وی در گفت وگو با تلویزیون اولوسال گفت: اقتصاد ترکیه با بحران و معضلات اقتصادی عمیقی مواجه است و استراتژی دوستی و همکاری با ایالات متحده آمریکا، راه حل مناسبی برای نجات اقتصادی ترکیه نیست.وی افزود: دولت اردوغان فاقد استراتژی سیاسی و اقتصادی مناسب و موثر در بهبود وضعیت کشور است به طوری که با گذشت زمان شاهد تشدید آشفتگی در بازار کشور و وضعیت روانی جامعه هستیم.نامزد انتخابات اخیر ریاست جمهوری ترکیه و رقیب اردوغان، استراتژی یاری گرفتن از واشنگتن برای ترمیم معضلات اقتصادی را توهم و نگاهی پوچ توصیف کرده و گفته بود، بی گمان هدف آمریکا تقویت اقتصاد ما نیست و حتی باید بگویم که آنها به هیچ وجه توان و قابلیت حل بحران کنونی اقتصاد ما را ندارند، چرا که اقتصاد ما با بیماری ساختاری سختی رو به رو شده و تکیه بر تولید ملی و همکاری اقتصادی با کشورهای آسیا ـ اروپا از جمله آلمان و چین می تواند به درمان اقتصاد بیمار ترکیه کمک کند.عبدالطیف شنر نماینده شهر قونیه در مجلس ترکیه از حزب جمهوری خواه خلق و عضو موسس سابق حزب حاکم این کشور نیز در گفت و گو با شبکه هالک تی.وی به موضوع نرخ بهره و تورم پرداخته و گفته بو، بی ثباتی در بازار ارز و به تبع آن افزایش نرخ و بهره و تورم، نتیجه سیاست های حزب حاکم است.به گفته وی، اردوغان بارها به مقامات بانک مرکزی تاخته و از افزایش نرخ بهره انتقاد کرده است و قصد دخالت دارد و من قاطعانه می گویم که افزایش تورم و نرخ بهره از سوی مقامات بانک مرکزی نیست، بلکه مواضع تند، نابجا و بی منطق اردوغان در صحنه بین الملل و اتخاذ تدابیر غلط اقتصادی باعث افزایش این شاخص ها می شود.اوغور جیولک کارشناس ارشد اقتصادی ترکیه نیز در گفت وگو با تلویزیون اولوسال، حزب حاکم این کشور را در مدیریت بحران کنونی اقتصاد ناتوان معرفی و گفته بود، رجب طیب اردوغان پیش از انتخابات بارها در اظهارات خود خبر از اقتصادی شکوفا پس از ورود به دوره جدید نظام حکومتی می داد، اما همگان شاهدیم که نرخ بهره بانکی، تورم و افزایش قیمت ارزهای خارجی با جهشی بی سابقه پس از استقرار نظام جدید حکومتی مواجه شد، به طوری که وضعیت روانی امروز جامعه ترکیه به شدت به هم ریخته است.شرایط کنونی و تلاش های بی نتیجه حزب حاکم ترکیه نشان می دهد که این حزب توان حل مشکلات اقتصادی این کشور را ندارد و حتی نمی تواند از تشدید بحران نیز جلوگیری کند.پروین بولدان رهبر شاخه زنان حزب دموکراتیک خلق های ترکیه نیز راز آشفتگی موجود در سیاست و اقتصاد این کشور را عدم درک صحیح مقامات حزب حاکم از وضعیت موجود جامعه و نیز سیاست حزب حاکم در انزوای عبدالله اوجالان رهبر سابق حزب کارگران کردستان(پ.ک.ک) دانسته است.وی تاکید کرده که مقامات حزب حاکم ترکیه وضعیت اقتصادی جامعه را از پنجره های کاخ ریاست جمهوری تماشا می کنند.مصطفی بالبای روزنامه نگار، کارشناس سیاسی ـ اقتصادی و نماینده ازمیر در مجلس ملی این کشور نیز در گفت و گو با شبکه هالک تی.وی گفته است: رفع آشفتگی موجود در اقتصاد ترکیه از عهده دولت خارج است و حزب حاکم خود را در حل این بحران عاجز می بیند و به همین خاطر در روزها و ماه های آینده بیش از امروز دست به دامان آمریکایی ها خواهد شد و به باور من اقتصاد کشور را به واشنگتن اجاره و یا به امانت واگذار خواهد کرد.گزارش: دفتر آنکاراخاورم/1905**1144            "}