{"onTitr":"","titr":" اعتراض جمعی از دانشجویان پیام نور گتوند به جابه جایی کلاس ها","describe":" دزفول - ایرنا - حدود 200 نفر از دانشجویان رشته های مختلف به ویژه حقوق و الهیات دانشگاه پیام نور شهر گتوند نسبت به انتقال کلاس های خود به یکی از شهرهای این شهرستان اعتراض دارند.", "text":"به گزارش ایرنا دانشگاه پیام نور در روزهای گذشته در اطلاعیه ای از برگزاری کلاس های رشته حقوق و الهیات در دانشگاه پیام نور شهر ترکالکی خبر داد درحالی که دانشجویان برای انتخاب واحد، دانشگاه پیام نور شهر گتوند را انتخاب کرده بودند.جمعی از دانشجویان رشته های حقوق و الهیات دانشگاه پیام نور گتوند روز پنجشنبه در گفت و گو با خبرنگار ایرنا نسبت به جابه جایی کلاس های درس خود اعتراض کردند.آنها جابه جایی کلاس های درس بعد از انتخاب واحد را خلاف قانون دانستند و اظهار کردند در صورت اجرای این کار یا انصراف خواهند داد و یا در کلاس های درس حاضر نخواهند شد.این دانشجویان با نوشتن درخواست کتبی اعتراض آمیز و ارسال آن به دانشگاه پیام نور گتوند، فرمانداری، دادگستری، اداره اطلاعات، نیروی انتظامی، ناحیه مقاومت بسیج گتوند و دیگر ادارات و دستگاه های مربوطه خواستار جلوگیری از این اقدام و رسیدگی به وضعیت دانشگاه پیام نور گتوند شدند.یکی از دانشجویان رشته حقوق دانشگاه پیام نور شهر گتوند در گفت و گو با خبرنگار ایرنا با بیان اینکه دانشگاه پیام نور گتوند فضای کافی برای برگزاری کلاس های درس را دارد، گفت: شغل بنده کارگری است و در هزینه های دانشگاه مانده ام؛ با توجه به اعلام دانشگاه درخصوص انتقال کلاس ها به دانشگاه پیام نور شهر ترکالکی، مشکلاتی نظیر طولانی شدن مسیر برگزاری کلاس ها و مسائل مالی برایم پیش آمده است لذا ضمن اعلام مخالفت، درصورت جابه جایی کلاس های درس در این ترم انصراف خواهم داد.محمد حسینی با بیان اینکه با این کار حق دانشجویان ضایع خواهد شد، افزود: مسئولان دانشگاه پیام نور گتوند در زمان انتخاب واحد هیچ هماهنگی با دانشجویان انجام ندادند و این موضوع را بعد از انتخاب واحد به دانشجویان اعلام کردند.یکی دیگر از دانشجویان با بیان اینکه رئیس دانشگاه حدود 14 روز است که در دانشگاه حضور ندارد، گفت: اگر دانشگاه می خواست کلاس های درس را به شهر دیگری انتقال دهد چرا این کار را قبل از انتخاب واحد انجام نداد.موسی محمدی افزود: انتقال کلاس های درس خطرات جاده ای دارد آیا ددانشگاه مسئولیت این حوادث را برعهده می گیرد؟رئیس دانشگاه پیام نور گتوند درباره این مشکل به خبرنگار ایرنا گفت: این دانشگاه با توجه به تعداد دانشجویان و وضعیت آن آینده خوبی دارد اما در گذشته فضای مناسبی برای این دانشگاه در نظر گرفته نشده است.فرهاد کیانفر افزود: اعتراض برگزاری کلاس های رشته های حقوق و الهیات پیام نور گتوند در دانشگاه پیام نور ترکالکی از طرف دانشجویان قابل قبول نیست.وی با بیان اینکه موافق استقرار و واحد بودن دانشگاه پیام نور در شهر گتوند هستم، افزود: این تصمیمی بوده است که از سوی هیات رئیسه دانشگاه پیام نور استان خوزستان برای کاهش هزینه ها صورت گرفته است و بنده نیز از اداره متبوع خودم تبعیت می کنم و نمی توانم تصمیم آن ها را نادیده بگیرم.رئیس دانشگاه پیام نور گتوند گفت: بهتر است مسئولان شهرستان گتوند با دانشگاه پیام نور استان خوزستان نشست و مکاتبه ای داشته باشند تا فضایی برای دانشگاه فراهم کنند و اگر فضایی برای دانشگاه مهیا نشود، چه بسا رشته های دیگر دانشگاه نیز انتقال داده می شوند.کیانفر همچنین درخصوص مشکلات ساختمان دانشگاه پیام نور اظهار داشت: اگر مسئولان شهرستان گتوند نسبت به تهیه ساختمان برای این دانشگاه اقدام کنند آن را تجهیز می کنیم، ضمن اینکه در تلاش هستیم تا با اضافه کردن رشته های جدید به دانشگاه گتوند آن را توسعه دهیم.فرماندارگتوند نیز در گفت و گو با خبرنگار ایرنا گفت: جابه جایی کلاس های درس دانشگاه پیام نور خلاف است و رفع این مشکل دانشجویان در حال پیگیری است.علی خدری غریبوند افزود: در گفت و گوی تلفنی با علیرضا اقبالی رئیس دانشگاه پیام نور استان خوزستان اعتراض خود را نسبت به این موضوع اعلام کردم و هرعواقبی که رخ بدهد، مسئولیت آن با دانشگاه پیام نور استان خوزستان است.وی با بیان اینکه ریاست دانشگاه پیام نور گتوند بیش از 14 روز است که در شهرستان حضور ندارد، ولی در جریان این اقدام غیر قانونی  قرار دارد، گفت: بعد از حضور ریاست دانشگاه پیام نور گتوند این موضوع را بررسی و از این اقدام جلوگیری می کنیم.فرماندار گتوند افزود: با توجه به فضای دانشگاه به زودی با همکاری آموزش و پرورش محیطی مناسب برای دانشگاه در شهر گتوند فراهم می شود.به گزارش ایرنا، با توجه به اعتراض دانشجویان به صورت حضوری در ادارات و دستگاه های ذیربط و مجامع عمومی و همچنین فضای مجازی، نیاز است مدیریت دانشگاه پیام نور استان خوزستان و مسئولان شهرستان گتوند نسبت به رفع مشکلات و توسعه دانشگاه های پیام نور گتوند و ترکالکی اقدام کنند تا از دغدغه دانشجویان و خانواده های این قشر کاسته شود.دانشگاه پیام نور شهر گتوند با بیش از 750 دانشجو یکی از پرجمعیت ترین دانشگاه های پیام نور است و این دانشگاه به نسبت رشته رتبه برتر در سه سال اخیر در بین واحد های دانشگاهی استان در جذب دانشجو را دارد. شهرستان گتوند در شمال استان خوزستان دارای 2 بخش مرکزی و عقیلی و پنج شهر گتوند، ترکالکی، جنت مکان، صالح شهر ، سماله و 45 روستا است.3022/7467            "}