{"onTitr":"","titr":" دارندگان کارت 'شفاجو' خدمات درمانی رایگان دریافت می کنند","describe":" مشهد- ایرنا- مدیر توسعه امور سلامت بنیاد سلامت رضوی گفت: 420 بیمار دارنده کارت 'شفاجو' در کشور خدمات دارویی و درمانی رایگان از سوی مراکز طرف قرارداد آستان قدس رضوی دریافت می کنند.", "text":"محمود ابراهیمی روز دوشنبه در گفت و گو با خبرنگار ایرنا افزود: موسسه خدمات دارویی زیر پوشش این بنیاد از طریق داروخانه های طرف قرارداد به بیماران نیازمند و دارای کارت شفاجو داروی رایگان ارائه می دهد. وی اظهار داشت: کارت شفاجو مخصوص بیماران نیازمندی است که به تشخیص آستان قدس رضوی مستعد دریافت خدمات رایگان درمانی و دارویی هستند.وی گفت: هم اکنون 10 داروخانه در مشهد و تهران طرف قرارداد موسسه خدمات دارویی آستان قدس رضوی هستند.  ابراهیمی افزود: آستان قدس رضوی از طریق 2 شرکت داروسازی زیرمجموعه سازمان اقتصادی رضوی اقدام به تولید دارو کرده و در این زمینه نیز خدمات دارویی خود را ارائه می دهد. وی اظهار داشت: بیمارستان هایی مانند بیمارستان حضرت امام زمان (عج) به عنوان مراکز درمانی همکار این بنیاد در ارائه خدمات درمانی به نیازمندان فعالیت دارند و هزینه های درمان این بیماران توسط خیرین یا این بنیاد تامین می شود.وی گفت: خادم یاران سلامت زیر پوشش این بنیاد نیز در محل کار خود، به بیماران نیازمند که به آنان معرفی می شوند، خدمات درمانی رایگان ارائه می دهند.ابراهیمی افزود: خادم یاران سلامت همچنین از طریق برگزاری اردوهای جهادی پزشکی به مناطق محروم اعزام می شوند و خدمات دارویی و درمانی تخصصی به نیازمندان ارائه می کنند. وی اظهار داشت: بنیاد سلامت رضوی اقدام به راه اندازی سیستم درمان از راه دور (تل مدیسن) نموده به طوری که پزشک محلی بیمار نیازمند به درمان تخصصی را در منطقه دورافتاده یا یک روستا شناسایی کرده و سوابق پزشکی وی را از طریق اینترنت به پزشکان متخصص در حوزه های قلب و عروق، داخلی و گوارش، روان پزشکی، مغز و اعصاب ارائه می دهد و از این طریق بیماران نسخه خود را به صورت اینترنتی دریافت می کنند. وی گفت: منابع درآمدی آستان قدس رضوی که برپایه نذورات و موقوفات است، برای ارائه خدمات درمانی محدود می باشد و از کمکهای خیرین در این زمینه بهره می گیرد لذا امیدواریم خیرینی که تمایل به کمک به نیازمندان در حوزه بهداشت و درمان دارند، این بنیاد را در ارائه خدمات درمانی، دارویی و حتی بسته های تغذیه ای به بیمارانی که از اقصی نقاط کشور به حرم مطهر رضوی مشرف می شوند، یاری دهند. 7489 / 6053            "}