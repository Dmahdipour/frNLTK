{"onTitr":" لیگ برتر فوتسال ایران؛    ","titr":" سوهان محمد سیما مقابل مقاومت به تساوی دست یافت","describe":" قم – ایرنا – تیم فوتسال سوهان محمد سیمای قم پنجشنبه شب، در هفته دوازدهم رقابت های لیگ برتر فوتسال ایران، مقابل مقاومت البرز (کرج) با حساب 2 بر 2 به تساوی دست یافت.", "text":"به گزارش ایرنا، این مسابقه در سالن 2 هزار نفری مجموعه ورزشی شهید سردار جعفر حیدریان قم برگزار شد و تیم مقاومت البرز در پنجمین دقیقه نیمه نخست توانست توسط علیرضا محمودی به گل برتری دست یابد، تیم قم پس از دریافت این گل بارها به دروازه حریف حمله کرد تا توانست در دقیقه 15 توسط ناصر اطمینان به گل مساوی دست یابد، اما این پایان کار نبود و تیم کرجی توسط علیرضا ابوالقاسمی فرد گل دوم خود را به ثمر رساند و این نیمه با نتیجه 2 بر 1 به سود مقاومت تمام شد. در نیمه دوم تیم سوهان محمد سیمای قم بر تعداد حملات خود اضافه کرد و سرانجام توانست توسط ناصر اطمینان به گل دوم خود دست پیدا کند و این مسابقه با حساب 2 بر 2 مساوی پایان یافت.   تیم سفیدپوش سوهان محمد سیمای قم با سرمربیگری حسین صبوری در مقابل سرخ پوشان مقاومت البرز (کرج) صف آرایی کرد.  در پایان هفته دوازدهم این رقابت ها، سوهان محمد سیما با 5 برد، 4 مساوی و 3 باخت و 30 گل زده و 35 گل خورده، 19 امتیاز و نیز مقاومت با 4 برد، 4 تساوی و 4 باخت و 30 گل زده و 30 گل خورده، 16 امتیاز دارد.  در هفته سیزدهم این رقابت ها و آخرین دیدار نیم فصل اول، سوهان محمد سیما 19 مهرماه جاری، ساعت 18 در شهر قدس مهمان تیم پارسیان شهر قدس استان تهران است و در همین تاریخ مقاومت البرز در کرج میزبان تیم شهرداری ساوه از استان مرکزی می باشد. 7406/ 6133/            "}