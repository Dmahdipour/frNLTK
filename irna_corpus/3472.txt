{"onTitr":"","titr":" تطبیق با استانداردهای جی. اس1، پیش شرط جهانی شدن تجارت *","describe":" هماهنگی با کدهای جی. اس1 بین المللی تسهیل کننده تجارت در سطح بین الملل و یکی از پیش شرط های ورود ایران به سازمان جهانی تجارت است.", "text":"جی. اس1 (GS1) یک سازمان جهانی غیرانتفاعی، غیرسیاسی و غیردولتی باسابقه 45 ساله و متشکل از 150 کشور است که استانداردهای بین‌المللی درخصوص مدیریت زنجیره تامین ‌جهانی را وضع کرده ‌است.شعار جی. اس1 «زبان جهانی کسب ‌و‌ کار» است و تسهیل تجارت جهانی را رسالت خود می‌داند. استانداردهای GS1 پرکاربردترین استانداردهای جهان محسوب شده و حاصل یک خرد جمعی است.این سازمان همواره با نهادهای معتبر جهان از جمله استانداردهای سازمان ملل و سازمان استاندارد جهانی (ISO) درخصوص وضع استانداردها تعامل داشته است. همچنین جی. اس 1 با سازمان جهانی گمرکات (WCO) و سازمان تجارت جهانی (WTO) برای ایجاد زبان مشترک و تسهیل تجارت بین‌الملل قراردادهای مشترک امضا کرده است.ارتباط سازمان جهانی گمرکات با این سازمان در 15 سال گذشته تنگاتنگ بوده و به صورت مرحله به مرحله در حال الزامی کردن استانداردهای جی. اس1 است.مرکز ملی شماره گذاری کالا و خدمات ایران (جی. اس1 ایران) در سال 1374 با هدف ارائه‌ خدمات سازگار با استانداردها و راهکارهای جهانی برای تامین نیازهای تجاری و کدگذاری فرآیندهای زنجیره‌ تامین ایجاد شد.در سال 93 مصوبه شورای عالی اطلاع رسانی با امضای رییس جمهوری، مرکز ملی شماره گذاری کالاها و خدمات ایران را به عنوان یکی از 12 پایگاه مرجع در کشور معرفی کرد.اکنون نزدیک به 90 هزار شرکت ایرانی عضو جی. اس1 هستند.برخی استانداردها در سطح جهان توسط سازمان ملل متحد وضع می شود و همچنین استانداردهایی که سازمان جهانی استاندارد (ایزو) ارائه می کند، همه کشورها آنها را به عنوان استانداردهای مرجع می شناسند.در حوزه تجارت الکترونیکی، سازمان ملل متحد برای تبادل الکترونیکی داده‌ها استانداری با عنوان «یی.دی.آی.اف.ای.سی.تی» (EDIFACT) تعریف کرد که همراه با استاندارد «دابلیو. تری.سی» (W3C) - آغاز آدرس سایت‌ها با www - در خصوص وب و «آی. یی. تی. اف» (IETF) که مربوط به پروتکل‌ها و استانداردهای اینترنت است، به‌عنوان زیرساخت بکار گرفته می‌شوند.از آنجایی که همه این استانداردها به تفکیک در حوزه های خاص خود عمل می کنند و برای کار کردن در فضای مجازی این استانداردها به تنهایی کافی نیستند، سازمان جی. اس 1 با سازمان های جهانی یاد شده مکمل هایی برای حوزه تجارت الکترونیک و مدیریت زنجیره تامین ایجاد می کند.سازمان جی. اس 1 به‌ منظور هم ‌زبانی در انجام تبادلات تجاری، استانداردی را در حوزه تجارت وضع کرده که با عناوین «جی. اس1 ایکام» (GS1 eCom) و «جی. اس1 یی. دی. آی»  (GS1 EDI ) بسط داده‌ شده‌ اند و مورد تائید همه سازمان‌های بین‌المللی هستند.بر این اساس اگر امروز در کشور بخواهیم سامانه‌ای را در حوزه تجارت الکترونیکی توسعه داده یا تسهیلی ایجاد کنیم، باید استانداردهای پرکاربرد آن را در سطح بین‌الملل مطالعه کنیم.اکنون جی. اس 1 در 115 کشور نمایندگی رسمی دارد.** استانداردهای جی. اس 1  وقتی قرار است طرف های تجاری در سطح بین الملل با یکدیگر به مبادله کالا یا خدمت بپردازند، «فرآیندهای تجاری» باید مشخص باشد که به آن فرآیند «سفارش تا پرداخت» اطلاق می شود.به این منظور استانداردی از سوی جی. اس 1 برای آن تدوین شده که در حقیقت یک زبان کد نویسی است که در صفحات گسترده وب کاربرد دارد و انتقال داده ها از طریق این زبان به هر سیستم اطلاعاتی امکانپذیر است.در حقیقت این استانداردهای بین المللی، پیام های تجاری را استاندارد کرده است.پس از آن، در فرآیندهای تجاری بین تجار و بازرگانان، باید یک کد شناسایی برای کالاهای تجاری استفاده شود تا پس از آن کالا در سطح بین الملل قابل شناسایی باشد.این کدها در کشورمان در همه کالاهای موجود در سوپر مارکت ها با «بارکد» شناخته می شوند. کالاهای دارای بارکد در کل جهان قابلیت استعلام دارند و تولیدکنندگان ایرانی صاحب این بارکدها می توانند کالای خود را در همه کشورها به فروش برسانند. در فرم های سفارش دهی باید 2 طرف حقیقی یا حقوقی تجارت مشخص باشند که به این منظور یک کلید کد شناسایی مورد توافق بین المللی تعریف شده که با نام «جی. اس1 جی. ال. ان» (GS1 GLN) یا «شماره جهانی مکان» شناخته می شود. بنابراین در مبادلات تجاری بین المللی 2 طرف خریدار و فروشنده باید کد جی. ال. ان (GLN) داشته باشند تا اطلاعات موقعیت مکانی جایی که می خواهند کالا را دریافت کنند، مشخص شود. این کد با کدپستی که در داخل کشورمان استفاده می شود متفاوت است و کدپستی برای تجارت در سطح بین الملل کارساز نیست، بلکه موجب کندتر شدن کار می شود.«موضوعی که در طراحی سامانه جامع تجارت ایران و سامانه جامع انبارها به آن توجه نشده است و به‌ طورقطع تجار برای فعالیت در عرصه بین‌الملل با دوباره‌کاری‌هایی مواجه می‌شوند».مرکز ملی شماره ‌گذاری کالا و خدمات ایران از سامانه ای برخوردار است که به صدور جی. ال. ان برای تجار و بازرگانان می پردازد.اکنون نماینده جی. اس1 در هر کشور کدهای جی. ال. ان برای شخصیت های حقیقی و حقوقی، همچنین موقعیت های مکانی (مانند محل انبارها)، دیجیتالی (مانند درگاه های پرداخت بانکی) و عملکردی (مانند واحدهای یک سازمان همچون بازاریابی) صادر می کند و می توان اطلاعاتی نظیر کد پستی، شماره حساب بین المللی و غیره را به صورت «اختیاری» به آن اضافه کرد.صدور جی.ال.ان که پیش زمینه انجام تجارت در سطح بین الملل است، از 2 سال پیش آغاز شده و از 90 هزار عضو جی.اس1 در ایران تاکنون فقط 300جی.ال.ان صادر شده است.این موضوع به آن معنی است که بازار ایران و تولیدکنندگان ایرانی برای کشورهای پیشرفته که اکثراً از استانداردهای جی. اس1 برای تجارت خود استفاده می‌کنند، ناشناخته است.برای شفاف‌سازی بیشتر کالاها، سازمان جهانی جی.اس1 به دنبال برقراری تناظر ساختار طبقه‌بندی خود با ساختار طبقه‌بندی «اچ.اس» (HS) گمرکات بین‌الملل است تا جایگزین آن در گمرکات شود.البته این طرح در مرحله آزمایشی است و برای تعریف کالاها، برای هر نام کالا یک «ویژگی- ارزش» توسعه داده شده تا 2 طرف تجارت کننده و همچنین گمرک بتوانند حداقل اطلاعاتی برای شناسایی آن کالای خاص داشته باشند.برپایه گزارش های سازمان جی. اس 1 جهانی تا سال 2019 بیش از 20 درصد معاملات فروشگاه های زنجیره ای اینترنتی می شود و در این پیوند، اطلاعات کالاها و بارنامه ها بر اساس استانداردهای بین المللی تعیین کننده خواهد بود.** ورود کالا به شرط برخورداری از استاندارد جی. اس1امروز کشوری نظیر چین که حساسیت بالایی در ورود کالاهای مرتبط با سلامت مردم خود دارد، کالاها را به شرط برخورداری از استاندارد جی. اس1 وارد می کند و نظیر چنین تصمیمی از سوی سازمان های غذا و داروی کشورهای کره جنوبی، آرژانتین و ترکیه نیز اخذ شده است.اگر ایران می خواهد عضوی از جامعه جهانی باشد، باید از سیستم کدگذاری بین المللی استتفاده کند تا کالاهای تولیدی مان هویت دار شود.در صورتی که ایران از جی.اس1 خارج شود، آنگاه بطور مثال ناچار خواهیم بود با صرف هزینه های ارزی از کشورهایی نظیر امارات، ترکیه و غیره درخواست کنیم تا از جی.اس1 آنها برای کالاهایمان استفاده کنند..........................................................................................................................................*  حسین پاریاب، رئیس سازمان جی. اس1 ایران و مدیرعامل مرکز ملی شماره ‌گذاری کالا و خدمات (ایران کد)            "}