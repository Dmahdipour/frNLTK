{"onTitr":" مدیر جهاد کشاورزی:    ","titr":" کشت گیاهان دارویی در ابرکوه رونق تازه ای یافت","describe":" یزد - ایرنا - مدیر جهاد کشاورزی ابرکوه گفت: کشت گیاهان دارویی در این شهرستان که اقلیم گرم و بیابانی دارد، رو به گسترش است و با توجه به آثار زبان بار پدیده خشکسالی در راستای توسعه کشت محصول کم آبخواه هم‌اکنون در 120 هکتار زمین‌های این منطقه گیاهان دارویی کشت‌شده است.", "text":"مهدی غیب الهی روز چهارشنبه در گفت‌وگو با خبرنگار ایرنا اظهار داشت: زعفران ، نعناع فلفلی، سیر ، شیرین‌بیان، به‌لیمو، شوید ، گل محمدی و شنبلیله ازجمله گیاهان دارویی هستند. وی، بابیان اینکه گیاهان دارویی محصول کم آبخواه و باارزش اقتصادی بالایی هستند، تأکید کرد: در 6 ماهه نخست سال 1397از 70 هکتار اراضی زیر کشت 667 تن نعناع فلفلی، شیرین‌بیان، به‌لیمو، شوید ، سیر ، گل محمدی و شنبلیله برداشت و به بازار مصرف عرضه شد . این مسئول همچنین یادآور شد: به‌زودی کار برداشت محصول زعفران در 50 هکتار اراضی آغاز خواهد شد و پیش‌بینی می‌شود که به‌طور متوسط چهار کیلوگرم در هر هکتار درمجموع 200 کیلوگرم محصول زعفران خشک تولید شود. مدیر جهاد کشاورزی ابرکوه پیش‌بینی کرد: با توجه به ارزش‌افزوده بالا، کم آبخواه بودن این گیاه و استقبال کشاورزان سطح زیر کشت گیاهان دارویی در سال زراعی 98 -97 به 300 هکتار برسد. وی بابیان اینکه توسعه کشت گیاهان کم آبخواه به‌ویژه دارویی و تغییر الگوی کشت در دستور کار است، تصریح کرد: با توجه به تداوم خشکسالی و افت سطح آب‌های زیرزمینی توسعه کشت‌ گیاهان دارویی نه‌تنها به منابع آبی منطقه کمک می‌کند بلکه منبع درآمد مطمئنی هم برای کشاورزان است. غیب الهی خاطرنشان کرد: با توجه به توسعه کشت محصولات کم آبخواه ، بهره‌وری بیشتر از آب مجازی ، ادامه خشکسالی و افت سطح آب‌های زیرزمینی ، توسعه کشت گیاهان دارویی در دستور کار است. هم‌اکنون 648 حلقه چاه کشاورزی و 13 رشته قنات، آب بخش کشاورزی شهرستان ابرکوه را تأمین می‌کنند اما به دلیل خشکسالی بسیاری از قنات‌ها خشک شدند. 35 درصد اشتغال مردم ابرکوه وابسته به فعالیت‌های کشاورزی ، دامداری و دامپروری است و هفت هزار و 500 خانوار از این طریق امرار معاش می‌کنند. مرکز شهرستان 53 هزارنفری ابرکوه در 140 کیلومتری جنوب غربی شهر یزد قرار دارد. 7540/ 2047/            "}