{"onTitr":" همراهی اروپا برای عبور از تحریم‌های نفتی    ","titr":" برگ برنده ایران برای گذر از تحریم چیست","describe":" تهران-ایرناپلاس-به گفته رئیس هیأت مدیره انجمن سازندگان تجهیزات صنعت نفت، ایران برای ایجاد راه‌های همکاری با شرکت‌های کوچک و متوسط اروپایی در زمان تحریم‌ها، در حال رایزنی با اتحادیه اروپاست تا با گسترش همکاری‌ها، ساخت تجهیزات صنعت نفت توسعه پیدا کند.", "text":"در حالی که شرکت‌های بزرگی مانند توتال در حال ترک صنعت نفت ایران هستند، اما ایران در تلاش است تا با ایجاد راه‌های همکاری با شرکت‌های متوسط و کوچک اروپایی، ارتباط خود را با تکنولوژی روز دنیا حفظ کرده تا در تأمین نیازهای صنعت نفت دست خالی نماند.در همین زمینه، رضا خیامیان، رئیس هیأت مدیره انجمن سازندگان تجهیزات صنعت نفت، در گفت‌وگو با ایرناپلاس، با اشاره به اینکه شرکت‌های بزرگ خارجی که به آمریکا وصل هستند برای ادامه حضور در بازار ایران مشکل دارند، گفت: این در حالی است که شرکت‌های کوچک و متوسط این مشکلات را ندارند و به‌راحتی می‌توانیم با این شرکت‌ها در اروپا کار کنیم.شریک ایرانی، پیش‌شرط خرید اروپاییوی با بیان اینکه رایزنی‌های لازم را با اتحادیه اروپا در این زمینه انجام داده‌ایم، افزود: موافقت‌های لازم به‌ دست آمده و قرار است کمیته‌ای در ایران و کمیته‌ای در اروپا تشکیل شود تا شرکت‌هایی که از دو طرف تمایل به همکاری دارند، با هم ارتباط پیدا کرده و کار کنند. شرکت‌های کوچک و متوسط اروپایی نیز از این موضوع استقبال کرده‌اند. رئیس هیأت مدیره انجمن سازندگان تجهیزات صنعت نفت تأکید کرد: با این حال، شرکت‌های اروپایی باید بدانند در صورت همکاری با شرکت‌های ایرانی، کالای تولیدی آن‌ها در بازار ایران می‌تواند به فروش برسد، بنابراین باید شریک ایرانی داشته باشند. از همین رو، باید این پیش‌شرط را برای شرکت‌ها قرار دهیم که اگر با شرکت‌های ایرانی همکاری کنند تضمین حضور در بازار ایران را خواهند داشت.وی ادامه داد: همچنین به مسئولان پیشنهاد کرده‌ایم تا پروژه‌های بزرگ کشور را به پروژه‌های کوچک‌تر تقسیم کنند، زیرا علاوه‌بر آنکه پروژه‌ها به انجام می‌رسد برای کشور نیز اشتغال ایجاد خواهد کرد .لزوم تعدیل قراردادهای سازندگان نفتیخیامیان با اشاره به مشکلاتی که از بیرون بر اقتصاد کشور تحمیل می‌شود، گفت: اکنون وظیفه دولت این است که مشکلات درونی را حل کند، زیرا اگر مشکلاتی داخلی حل شود مشکلی برای عبور از تحریم نداریم. در دوره قبل تحریم‌ها ثابت کردیم که تمام نیازهای صنعت نفت را می‌توانیم تأمین کنیم.وی یکی از خواسته‌های سازندگان را تعدیل قراردادها با توجه به افزایش قیمت ارز دانست و افزود: از زمانی که قراردادها در سال گذشته بسته شد، قیمت ارز چند برابر شده است.رئیس هیأت مدیره انجمن سازندگان تجهیزات صنعت نفت با اشاره به لزوم تأمین ارز برای تهیه مواد اولیه، ادامه داد: در این زمینه قول‌هایی از وزارت صنعت گرفته‌ایم و با وزارت نفت هم صحبت‌های شده است تا ارز مورد نیاز در اختیار واحدهای تولید قرار گیرد. درخواست سازندگان این است که اختصاص ارز با قیمت سامانه نیما و با اولویت‌بندی مشخص انجام شود تا اختلالی در واردات مواد اولیه نداشته باشیم.وی گفت: اکنون در بعضی از پروژه‌ها 100 درصد تجهیزات و اقلام مورد نیاز ایرانی است. درواقع در صنایع پایین‌دستی مشکل خاصی نداریم اما در صنایع بالا‌دستی ممکن است در برخی موارد دچار اشکال باشیم.گزارش از حوری قاسمی**اداره کل اخبار چندرسانه‌ای**ایرناپلاس**            "}