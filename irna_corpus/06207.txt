{"onTitr":"","titr":" نمایشگاه بین المللی اینوکس درجزیره کیش برگزار می شود","describe":" کیش - ایرنا- دهمین نمایشگاه بین المللی معرفی فرصت های سرمایه گذاری کشور و پنجمین نمایشگاه بین المللی بورس، بانک، بیمه و خصوصی سازی با حضور 250 شرکت داخلی و خارجی در کیش برگزار می شود.", "text":"به گزارش ایرنا برگزاری این نمایشگاهها به عنوان 2 رویداد مهم اقتصادی از 30 مهر ماه جاری در گستره ای به وسعت 21 هزار مترمربع در مرکز نمایشگاههای بین المللی کیش گشایش می شود و تا 3 آبان ادامه خواهد داشت. به گفته معاون اقتصادی و سرمایه گذاری سازمان منطقه آزاد کیش رویداد معرفی فرصت های سرمایه گذاری کیش ( KishINVEX 2018 ) امسال با ابعادی بزرگ تر و محتوایی کامل تر از دوره های گذشته برگزار می شود.   محمد رضا سعیدی روز یکشنبه تمرکز بر موضوعاتی نظیر گسترش تعاملات بین المللی بازار سرمایه، تمرکز بر راهکارهای تامین مالی پروژه ها، افزایش تولید داخلی، توسعه کارآفرینی و رشد صادرات کشور از طریق مشارکت بازار سرمایه، توانمند سازی شرکت های بخش خصوصی در مواجه با چالش های اقتصادی پیش رو را ازجمله محورها و اهداف این نمایشگاه عنوان کرد. وی، همچنین کوچک سازی دولت از طریق واگذاری بنگاه های دولتی به بخش خصوصی، تقویت حوزه دانش بنیان، ارزهای دیجیتال، چگونگی و نحوه تراکنش های بین المللی در فضای جدید پیش رو، تبیین جایگاه مناطق آزاد و ویژه اقتصادی کشور در توسعه تجارت و جذب سرمایه گذاری داخلی و خارجی، مدیریت فنی - حقوقی مراودات بین المللی در سایر محدودیت های تجاری، بررسی روش های همکاری بنگاه های کوچک و متوسط ایرانی با شرکای خارجی را دیگر اهداف نمایشگاه بین المللی اینوکس کیش اعلام کرد.  معاون اقتصادی و سرمایه گذاری سازمان منطقه آزاد کیش، برگزاری 28 نشست تخصصی و همایش بین المللی با حضور بیش از 100 سخنران برجسته داخلی و 25 سخنران بلند پایه بین المللی، استقبال شرکت های بزرگ خارجی و داخلی، حضور هیات های دیپلماتیک بیش از 15 کشور دنیا بیانگر اهمیت این دو رویداد بزرگ اقتصادی در عرصه ملی و بین المللی دانست. سعیدی اضافه کرد: مشارکت و همکاری نهادهای اقتصادی بخش های دولتی و خصوصی کشور از جمله سازمان بورس و اوراق بهادار، سازمان سرمایه گذاری و کمک های اقتصادی و فنی ایران، سازمان خصوصی سازی، انجمن مالی اسلامی ایران، REDMoney Group، اتاق بازرگانی، صنایع، معادن و کشاورزی تهران از شاخصه های این نمایشگاه یاد کرد.  وی ادامه داد: پژوهشکده بانک مرکزی جمهوری اسلامی ایران، شرکت Capital Intelligence، انجمن شرکت های مشاور سرمایه گذاری و نظارت بر طرح ها، معاونت اقتصادی وزارت امور خارجه، شرکت Dentons Europe LLP، شرکت بورس اوراق بهادار تهران، شرکت فرابورس و بسیاری از شرکت ها و سازمان ها در نشست ها و همایش های جانبی رویداد KishINVEX 2018 شرکت می کنند. معاون اقتصادی و سرمایه گذاری سازمان منطقه آزاد کیش با اشاره به شرایط خاص اقتصادی کشور برگزاری این دو رویداد بزرگ را با حضور سرمایه گذاران داخلی و خارجی و بسیاری از نخبگان و کارشناسان اقتصادی کشور، فرصت مناسبی برای هم افزایی و گسترش تعاملات داخلی و بین المللی و نیز معرفی فرصت های سرمایه گذاری کشور به سرمایه گذاران داخلی و خارجی دانست. کارشناسان و صاحب نظران مسائل اقتصادی، نمایشگاه کیش اینوکس را فرصتی برای شناسایی اقتصاد ایران به جهانیان میدانند و معتقدند این نمایشگاه می‌تواند فرصت خوبی برای شناخت ضعف زیر ساختها و همچنین شناسایی فرصتهای سرمایه گذاری در کشور باشد. نمایشگاه فرصت‌های سرمایه‌ گذاری کیش در سال‌های اخیر امکان تبادل نظر، افزایش آگاهی و شناخت از فرصت‌ها، ظرفیت‌ها و قابلیت‌های بخش مالی و چگونگی تامین منابع مالی . شناسایی زمینه‌های مختلف سرمایه‌گذاری را فراهم کرده و موجب ارتقای روش‌ها و فرآیندهای اجرایی، افزایش ارتباط و تعامل مخاطبان در جایگاه‌های مختلف بازارهای مالی شده است. برگزاری نمایشگاه کیش اینوکس با هدف بهره مندی از مزایای تجارت آزاد بین‌المللی، ورود و خروج بدون مانع سرمایه‌ها، انتقال آسان‌تر تکنولوژی و بالاخره ایجاد منفعت برای کشور میزبان شکل می شود. اینگونه نمایشگاهها نه ‌تنها در ایران، بلکه در بسیاری از کشورها بویژه در مناطق آزاد در اولین مرحله به مخاطبان وجود ساختاری پویا، منعطف، قوانین و مقرراتی سهل و کارآ را نشان می‌دهد. همچنین حضور سرمایه‌ گذاران داخلی و خارجی در مناطق آزاد، می‌تواند مقدمه‌ای برای ورود آنان به داخل کشور هم تلقی شود، تجربیاتی که از حضور سرمایه‌ گذاران و کارگزاران اقتصادی در مناطق آزاد به ‌دست می ‌آید هم می ‌تواند برای سیاست‌گذاران داخل کشور مفید باشد،از این رو برگزاری چنین نمایشگاه‌هایی، زمینه جذب سرمایه ، انتقال فناوری و افزایش تولید را فراهم می کند. 1339 /6048            "}