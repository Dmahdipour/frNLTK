{"onTitr":"","titr":" روایت بلومبرگ از بازار نفت و اثرات کاهش صادرات ایران","describe":" تهران- ایرنا- تارنمای بلومبرگ به دشواری جایگزینی نفت ایران در بازار اشاره کرد و همچنین نوشت که به دلیل نوع نفت تولیدی و مشتریان تهران، تنها عربستان، عراق و روسیه قادر به پر کردن خلا کاهش صادرات این کشور هستند.", "text":"به گزارش چهارشنبه شب ایرنا، بلومبرگ در این گزارش به نزدیک شدن دور دوم تحریم های یکجانبه آمریکا علیه ایران در آبان ماه اشاره کرد و افزود:اکنون خریداران نفت با این پرسش روبه رو هستند که چه کسی می تواند خلا کاهش صادرات نفت ایران را پر کند.براساس این گزارش،بیشتر نفت تولیدی ایران از نوع سنگین بوده و سولفور و ناخالصی آن زیاد است که این موضوع سبب می شود تنها سه کشور عربستان سعودی، عراق و روسیه قادر به جایگزینی نفت تهران باشند. البته آمریکا هم با وجود آنکه نفت تولیدی آن با ایران متفاوت است، می تواند منبعی احتمالی برای تولید مازاد باشد.بلومبرگ ادامه داد:در حالی که خاورمیانه یک چهارم نفت خام جهان را تامین می کند و بیشتر نفت تولیدی در این منطقه از نوع سنگین با سولفور بالا (نفت شور) است، پالایشگاه های نفتی مجبور به زدودن سولفور برای تولید محصولاتی مثل بنزین هستند.نفت سنگین مثل آنچه ایران تولید می کند، برای تولید گازوئیل، سوخت جت و دیگر محصولات استحصالی از تقطیر میانی خوب است.به گفته «رابین میلز» تحلیلگر مسائل نفتی، پالایشگاه ها تا حدی قادر به تنظیم ترکیب ورودی نفت خام خود هستند اما آنهایی که با نفت سبک آمریکا کار می کنند، امکان پاسخ به تقاضای نفت سنگین را ندارند.به نوشته بلومبرگ، ایران در سال جاری میلادی نزدیک به 4 میلیون بشکه در روز نفت تولید می کرد که 2.5 میلیون بشکه آن مربوط به صادرات بود.بلومبرگ مدعی شدکه پس از اعلام خروج آمریکا از برجام و به رغم آنکه هنوز تحریم های نفتی اجرایی نشده، صادرات نفت ایران در ماه سپتامبر به 1.7 میلیون بشکه در روز کاهش یافت.ایران با وجود تحریم های واشنگتن این امکان را دارد که مثل تحریم های دوره باراک اوباما رئیس جمهوری پیشین آمریکا همچنان قادر به صادرات دست کم یک میلیون بشکه در روز باشد؛ اما در این صورت نیز بازار جهانی نفت با خلا بزرگی روبه رو خواهد بود.عربستان سعودی و روسیه که هر دو قادر به تولید نفت سنگین و شور هستند، گفته اند که برای پوشش کاهش صادرات نفت ایران، تولید نفت خود را افزایش خواهند داد.در حالی که عربستان هرگز بیش از 11 میلیون بشکه در روز تولید نداشته، مدعی است که ظرفیت تولید 12.5 میلیون بشکه در روز را دارد.الکساندر نوواک وزیر انرژی روسیه هم اعلام کرده که کشورش امکان تولید 300 هزار بشکه اضافی در روز را دارد.در همین حال عراق در سال جاری میلادی 230 هزار بشکه به تولید نفت روزانه خود افزوده و اکنون در حال افزایش تولید در میدان های نفتی جنوب این کشور است.شبد**9416**1010            "}