{"onTitr":"","titr":" هدف گذاری خانه فرش طبس صادرات قالی است","describe":" بیرجند - ایرنا - سرپرست اداره صنعت، معدن و تجارت طبس گفت: هدف نهایی خانه فرش، صادرات فرش دستباف طبس است که در این صورت از بهترین منابع درآمدی شهرستان خواهد شد.", "text":"به گزارش ایرنا تیرماه امسال رییس مرکز ملی فرش ایران در سفری به شهرستان طبس از راه اندازی خانه فرش در این شهرستان خبر داد که روزنه امیدی برای قالی بافان طبسی بود.سرپرست اداره صنعت، معدن و تجارت طبس روز یکشنبه در این باره به خبرنگار ایرنا گفت: بازاریابی در بازارهای خارجی باید مدنظر باشد و این اقدام علاوه بر حمایت از قالی بافان به توسعه منطقه نیز کمک می کند.محمود زارع‌نیا افزود: برای ایجاد خانه فرش طبس موافقت های اولیه صورت گرفته است.وی بیان کرد: گام اول ایجاد خانه فرش فراهم کردن دفتر مناسب و مکانی برای ارائه خدمات خانه فرش از جمله آموزش مهارت و تخصص های مرتبط است که همکاری نهادهای مختلف را می طلبد.رییس کمیسیون بانوان فرمانداری ویژه طبس نیز در گفت و گو با خبرنگار ایرنا گفت: بسیاری از زنان و حتی مردان طبسی در قالی بافی مهارت دارند و در صورت داشتن پشتوانه فروش همکاری خوبی با خانه فرش خواهند داشت.راضیه زجاجی افزود: با توجه به ظرفیت مناسبی که در تولید فرش دستباف در شهرستان طبس وجود دارد امید است با همکاری سایر نهادها به زودی شاهد راه اندازی خانه فرش شهرستان باشیم.وی بیان کرد: خانه فرش طبس برای ایجاد اشتغال پایدار موثر است و بازوی توانمندی برای حمایت از خانواده های قالی باف و این هنرمندان طبسی خواهد شد.رییس کمیسیون بانوان فرمانداری ویژه طبس گفت: همچنین رایزنی و هماهنگی با خانه های فرش راه اندازی شده در کشور می تواند به کسب تجارب بیشتر برای بافندگان کمک کند.حدود 25 هزار دار قالی و 50 هزار بافنده در خراسان جنوبی شناسایی شده است که 10 درصد آنها بیمه شده فرش هستند.شهر طبس در 270 کیلومتری غرب بیرجند مرکز خراسان جنوبی قرار دارد.7217*3028            "}