{"onTitr":" قائم مقام بنیاد حامیان دانشگاه تهران:    ","titr":" 20 میلیارد تومان خیرین صرف نیازهای دانشگاه تهران شد","describe":" تهران-ایرنا- قائم مقام بنیاد حامیان دانشگاه تهران گفت: این بنیاد در سه سال گذشته مبلغی نزدیک به 20میلیارد تومان از کمک های مستقیم و غیرمستقیم خیرین به این دانشگاه را جمع آوری و صرف امور کرده است.", "text":"ناصر غلامی روز سه شنبه در گفت و گو با خبرنگار گروه دانشگاه ایرنا درباره عملکرد بنیاد حامیان دانشگاه تهران اظهار کرد: از مجموع مبلغ جمع آوری شده ، حدود 8 میلیارد تومان به بورسیه دانشجوهای برتر و مستعد، 8 میلیارد تومان به ساخت دانشکده جدید کارآفرینی و 4 تا 5 میلیارد تومان هم به تعمیرات و تجهیزات کلاس و خوابگاه های دانشگاه تهران اختصاص یافت.وی افزود: بنیاد حامیان دانشگاه تهران از سال 1393 فعالیت خود را آغاز کرد اما از دی ماه 1395 این بنیاد به صورت رسمی ثبت شد و با تلاش های بسیار توانسته تعداد خیرین را از 20 به 300 نفر گسترش دهد.قائم مقام بنیاد خیرین دانشگاه تهران همچنین گفت: ساخت دانشکده جدید در اولویت نیازهای دانشگاه تهران قرار داشت، به همین منظور بنیاد حامیان دانشگاه توانست با صرف هزینه های چمشگیری به ساخت اولین دانشکده کارآفرینی در خاورمیانه و جهان اسلام کمک کند.غلامی در ادامه هدف ساخت دانشکده کارآفرینی را ترویج روحیه کارآفرینی و توسعه کسب و کارهای کوچک و متوسط در کشور دانست و اعلام کرد: تمامی داوطلبان کنکور دوره های کارشناسی ارشد و دکتری قادر به انتخاب رشته در این دانشکده هستند.** عملکرد بنیاد حامیان دانشگاه تهران برای کاریابی دانشجویان قائم مقام بنیاد حامیان دانشگاه تهران همچنین درباره فعالیت خیرین درخصوص کاریابی برای دانشجویان اظهار کرد: بنیاد حامیان دانشگاه تهران با حمایت بنیاد نیکوکاری جمیلی از سال 1396 جشنواره ای به منظور تمرکز بر ایده های برتر در کسب و کار برگزار می کند.غلامی با اشاره به اینکه تمامی بودجه برگزاری جشنواره ایده های کسب و کار توسط بنیاد نیکوکاری جمیلی تأمین می شود، افزود: سال گذشته حدود 500 ایده به سایت جشنواره توسط دانشجویان سراسر کشور ارسال شد و از این میان حدود 37 ایده به عنوان ایده منتخب انتخاب شد که به نفرات اول تا چهارم جایزه اهدا شد.وی ادامه داد: قرار است امسال به سه ایده برتر در پارک علم و فناوری دانشگاه تهران امکاناتی ارائه شود تا برای تبدیل طرح خود به کسب و کار تلاش کنند بنابراین نزدیک به 3تا 6 ماه تمامی هزینه های این دانشجویان توسط خیرین پرداخت می شود.** افزایش تعداد خیرین دانشگاه تهران قائم مقام بنیاد حامیان دانشگاه تهران درباره دلایل افزایش خیرین دانشگاه تهران در چند سال گذشته گفت: نکته مهمی که در بنیاد دانشگاه تهران برای توسعه تعداد خیرین انجام شد، کاهش سطح مبالغ کمک های مردمی به بنیاد حامیان بود.غلامی افزود: طیف گسترده از استادان، کارکنان و اعضای هیات علمی دانشگاه تهران حامیان این دانشگاه هستند که ماهانه از 8 هزار تا 500 هزار تومان از حقوق خود را به بنیاد حامیان اهدا می کنند.وی به فراهم کردن تجهیزات خوابگاه ها با کمک های مردمی بنیاد حامیان دانشگاه تهران اشاره کرد و گفت: این بنیاد امسال با استفاده ازاین کمک ها توانست800 میلیون تومان را صرف تکمیل تجهیزات خوابگاه های دانشجویی کند.این مسئول در دانشگاه تهران خاطر نشان کرد: بنیاد حامیان دانشگاه تهران قبل از آغاز سال تحصیلی جدید حدود سه هزار متر پرده، یکهزار متر موکت، بیش از یکصد دستگاه یخچال، 500 عدد صندلی دانشجویی، 100 میز مطالعه دانشجویی ،100عدد کولرآبی و بیش از 200 تخت دو طبقه دانشجویی به کوی دانشگاه تهران تحویل داد.** خیرین دانشگاه تهران چه کسانی هستندقائم مقام بنیاد حامیان دانشگاه تهران در ادامه درباره بیشترین تعداد خیرین دانشگاه تهران گفت: حدود نیمی از خیرین را فارغ التحصیلان، اعضای هیأت علمی و کارکنان این دانشگاه تشکیل می دهند.غلامی افزود: نیم دیگر خیرین دانشگاه تهران از دوستداران توسعه  دانش در ایران شامل می شوند  که با اطمینان می توان گفت حتی برخی از آنها مدرک دانشگاهی ندارند. وی با اشاره به تغییر ترکیبی کشور و افزایش قشر تحصیل کرده در جامعه، یادآور شد: با توجه به اینکه تعداد افراد تحصیل کرده در کشور بسیار بیشتر از گذشته شده، تعداد خیرین باسواد هم افزایش یافته است.** آثار فرهنگی، اولین وقف های دانشگاه تهرانغلامی در ادامه درباره تاریخ اولین وقف به دانشگاه تهران گفت: این زمان قبل از سال 1320 بوده که در آن سال حدود 200 خیر آثار فرهنگی مانند کتاب های خطی، نقشه های تاریخی و تابلو های نقاشی قدیمی را به این دانشگاه اهدا کرده اند.وی یادآورشد: موزه مقدم و باغ نگارستان هم بخش عمده ای از آثار خیرین است که توسط محسن مقدم استاد دانشگاه تهران وقف شده است.قائم مقام بنیاد حامیان دانشگاه تهران به زمین های وقفی دانشگاه تهران اشاره کرد که در قالب ساختمان های مختلف در اختیار دانشگاه قرار گرفته است.ن.م**1601**            "}