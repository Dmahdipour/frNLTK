{"onTitr":"","titr":" جشنواره نخل و آفتاب فرصتی برای توسعه اقتصادی خور و بیابانک است","describe":" اصفهان - ایرنا - مدیرکل میراث فرهنگی، صنایع دستی و گردشگری اصفهان گفت: جشنواره نخل و آفتاب در خور و بیابانک فرصتی برای دستیابی به توسعه اقتصادی و اشتغال پایدار از منظر گردشگری در این شهرستان است.", "text":"به گزارش ایرنا، فریدون الهیاری روز جمعه در نخستین جشنواره نخل و آفتاب خور و بیابانک در بوستان معین خور افزود: این شهرستان دارای ظرفیت های مختلف تولیدی، صنعتی و گردشگری است و معرفی ظرفیت های آن به عنوان یک برند می تواند در توسعه گردشگری نقش تاثیرگذار داشته باشد.وی اظهارداشت : این اداره کل با تمام توان از برگزاری چنین جشنواره هایی که در راستای توسعه گردشگری پایدار است حمایت می‌کند و انتظار می رود با همت مسئولان با بهره گیری از این ظرفیت ها، گامهای موثری در رونق اقتصادی و گردشگری منطقه برداشته شود.مدیرکل میراث فرهنگی، صنایع دستی و گردشگری اصفهان ادامه داد : هدف از برگزاری این جشنواره معرفی آیین ها و رسوم  فراموش شده خور و بیابانک است که با برگزاری چنین همایش هایی می توان در احیای سنت ها و صنایع وابسته به نخل گامی موثر در جهت توسعه اقتصاد و اشتغال برداشت.الهیاری اضافه کرد : احیای سنت ها و آیین های فراموش شده شهری و روستایی، معرفی برجسته کردن فرهنگ اصیل بومی موجب می شود گردشگران با هدف آشنایی با این رسوم  خور و بیابانک را به عنوان مقصد خود انتخاب کنند.وی به رشد گردشگری سال های اخیر در استان  اشاره کرد و گفت : توزیع گردشگر در سراسر اصفهان انجام شده و در دورترین نقاط استان از جمله خور و بیابانک گردشگران خارجی سفر کرده و از مناطق گردشگری و طبیعی آن دیدن می کنند.مدیرکل میراث فرهنگی، صنایع دستی و گردشگری اصفهان خاطرنشان کرد: خور و بیابانک دارای نعمت‌ های فراوان طبیعی و خدادادی است و برگزاری جشنواره ‌های مختلف از ظرفیت‌ های این شهرستان‌ ها کمک شایانی به توسعه اقتصادی و اشتغال افراد جامعه دارد.الهیاری شناخت ظرفیت ها، فرصت ها و امکانات و ضرورت های گردشگری این منطقه را بسیار حائز اهمیت دانست و تصریح کرد : امروز گردشگری در اقتصاد دنیا جایگاه ویژه ای به لحاظ اشتغال و درآمد زایی دارد.وی با اشاره به پیشینه تاریخی، فرهنگی و مذهبی این شهرستان، ازحضور و استقبال چشمگیر مردم در جشنواره نخل و آفتاب قدردانی کرد و بر لزوم پیگیری برگزاری چنین برنامه هایی برای ایجاد نشاط و شادابی و توسعه و ترویج گردشگری در این شهرستان تاکید کرد.فرماندار خور و بیابانک گفت: این شهرستان  150 اثر تاریخی شناسایی شده دارد که تاکنون 11 اثر در فهرست آثار ملی به ثبت رسیده است.عباس بلانیان افزود : آثار تاریخی به ثبت رسیده در خور و بیابانک از دوره های ساسانی، پهلوی، ایلخانان، قاجاریه، صفویه، صدر اسلام، سلجوقی و قرن هفتم است.وی بیان کرد : افشین میرزایی،خانم ماریا سعیدی و محبوبه رحیمی از هنرمندانی هستند که توانسته اند در رشته های قلمکاری(رومیزی طرح گل)، کرباس بافی(شال،ست رومیزی، مانتو) و گلیم بافی نشان ملی دریافت کنند.فرماندار خور و بیابانک خاطرنشان کرد: در حوزه صنایع دستی 300 پرونده تشکیل شده که اکنون 29 رشته در این حوزه در هشت کارگاه فعال و خانگی فعالیت دارند.بلانیان با بیان این که در خور و بیابانک هر یک از آثار تاریخی و طبیعی مجموعه ای از فرصت های گردشگری است، افزود: این شهرستان به دلیل وجود آداب و رسوم، فرهنگ محلی و سنتی بکر، چشم اندازهای زیبا و منحصر به فرد طبیعی بر آن شده به عنوان قطب صنعت گردشگری کشور و استان اصفهان مطرح شود.نخستین جشنواره نخل و آفتاب که در روزهای پنجشنبه و جمعه در شهر خور و روستای گرمه این شهرستان برگزار شد در شناساندن و معرفی جاذبه های گردشگری، اقتصادی، صنعتی، معدنی و کشاورزی شهرستان و ترویج و گسترش فرهنگ بومی تاثیرگذار است. تولیدات صنایع دستی، معدنی ، کشاورزی و محصولات وابسته به نخل، آثار فرهنگی و غذاهای سنتی این شهرستان در 10 غرفه جشنواره به نمایش گذاشته شد. در این جشنواره آثار هنرمندان شهرهای خور، جندق و فرخی و روستاهای گرمه، مهرجان، مصر و دیگر مناطق هدف گردشگری ارایه شده است. برگزاری مسابقه بالارفتن از نخل، چیدن خرما، پخت غذاهای سنتی، اجرای زنده هنر کرباس بافی، شترسواری بازدید از مزرعه قاسمیه روستای مهرجان و آثار تاریخی و قابلیت های گردشگری شهرستان را از دیگر برنامه های این جشنواره بود. شهرستان خوروبیابانک با 12 هزار کیلومتر مربع وسعت در 420 کیلومتری شرق مرکز اصفهان واقع است./6026/9860            "}