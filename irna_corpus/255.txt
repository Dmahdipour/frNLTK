{"onTitr":"","titr":" «رحمان» بار دیگر طلایی شد","describe":" مهاباد- ایرنا- رییس اداره ورزش و جوانان اشنویه گفت: «سیامند رحمان» و «منصور پورمیرزایی»، نمایندگان دسته به علاوه 107 کیلوگرم وزنه برداری ایران موفق به کسب مدال های طلا و نقره بازی های پاراآسیایی 2018 اندونزی شدند.", "text":"رحیم تیموری روز جمعه در گفت و گو با خبرنگار ایرنا افزود: این قهرمانان به مصاف چهار وزنه بردار از کشورهای عراق، قرقیزستان، عربستان و ژاپن رفتند و موفق به کسب این مدال ها شدند.وی اضافه کرد: رحمان در نخستین حرکت وزنه 273 کیلوگرمی را مهار کرد و در دومین حرکت نیز وزنه 293 کیلوگرمی را به راحتی بالا برد تا علاوه بر قطعی شدن مدال طلایش رکورد آسیا و بازی های پاراآسیایی که در اختیار خودش بود را بشکند. وی افزود: این ورزشکار ملی پوش اهل اشنویه برای سومین حرکت وزنه 295 را انتخاب کرد که با مهار این وزنه بار دیگر رکورد آسیا و بازی های پاراآسیایی را ارتقا داد.منصور پورمیرزایی دیگر نماینده کشورمان نیز در این دسته به ترتیب موفق به مهار وزنه های 238، 241 و 248 کیلوگرمی شد تا مدال نقره این دسته هم به ایران برسد؛ وزنه بردار عراقی هم با مهار وزنه 240 کیلوگرمی مدال برنز را از آن خود کرد.تیم 10 نفری پاراوزنه برداری ایران موفق به کسب چهار مدال طلا (صلحی پور، جعفری، رستمی و رحمان)، چهار نقره (یوسفی، مرادی، غریب شی و پورمیرزایی) و 2 برنز (محمدی و رضی) شد.سومین دوره بازی های پاراآسیایی 2018 جاکارتا که از 14 مهرماه آغاز شده همچنان در حال پیگیری است و کاروان ایران با 209 ورزشکار زن و مرد در این رقابت ها تا امروز (جمعه) بیش از 80 مدال رنگارنگ کسب کرده است.9870/ 3020/3072            "}