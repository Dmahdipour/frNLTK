{"onTitr":" وزیر نیرو:    ","titr":" اصلاح الگوی مصرف به یک مطالبه اجتماعی تبدیل شود","describe":" قم - ایرنا - وزیر نیرو گفت: دولت و مجلس باید همراه یکدیگر اصلاح الگوی مصرف را به یک مطالبه اجتماعی تبدیل و از هر ابزار قانونی در این مسیر استفاده کنند.", "text":"به گزارش ایرنا، رضا اردکانیان روز پنجشنبه در نشست بررسی مسائل و مشکلات صنعت آب و برق قم، افزود: اگر اصلاح الگوی مصرف در کشور نهادینه نشود، هر اندازه هم که نیروگاه و سد ساخته شود، نمی توان به نیازهای غیرضروری جامعه در خصوص استفاده از منابع آبی و انرژی پاسخ داد.وی در ادامه بیان کرد: اولویت طرح های آب رسانی، تامین آب آشامیدنی مورد نیاز مردم ساکن در مناطق مختلف کشور است و برای تامین آب مورد نیاز صنعت و کشاورزی می توان از پساب های تصفیه شده استفاده کرد.وزیر نیرو همچنین با اشاره به این که کارگروه ملی سازگاری با کم آبی با تصویب هیات دولت تشکیل شده است، گفت: تشکیل این کارگروه منافاتی با مسئولیت ذاتی وزارت خانه ها ندارد بلکه این طبیعت بحث مدیریت منابع آبی است که باید به صورت میان بخشی بدان پرداخته شود.اردکانیان افزود: این کارگروه دارای کمیته های استانی است و ما منتظر ارائه نظرات کمیته استان قم در خصوص چگونگی مدیریت منابع آبی این استان و تصمیم گیری منسجم در این خصوص هستیم.وی ادامه داد: باید طرح آمایش آب محور در سطح استان های کشور پیاده شود و ظرفیت های علمی و دانشگاهی برای ارائه راهکارهای مناسب به منظور شناخت دقیق منابع و مصارف آبی موجود مورد استفاده قرار گیرد.وی بیان کرد: باید مطالعات دقیق در خصوص فرآیند و روش های تامین و انتقال آب به استان های کشور از جمله قم انجام شود تا از هرگونه اشتباه در این مسیر جلوگیری گردد.نماینده مردم قم در مجلس شورای اسلامی نیز در این نشست، گفت: به دلیل شرایط خاص قم از جمله نزدیکی به پایتخت و رشد صنایع در این استان، نیازمند تقویت توان تولید و توزیع انرژی برق در قم با ایجاد پست های جدید هستیم.احمد امیرآبادی افزود: ساماندهی وضعیت تیرهای برق و خطوط انتقال برق فشار قوی در مناطق شهری قم از دیگر مسائل مهمی است که باید به آن توجه شود.وی در بخش دیگری از سخنان خود به بحران دریاچه نمک اشاره کرد و گفت: این دریاچه در حال تبدیل شدن به بحرانی بدتر از دریاچه ارومیه است و در صورت تخصیص نیافتن حقابه ها و خشک شدن بستر آن، 25 درصد جمعیت کشور با مشکل ریزگردها مواجه خواهند شد.دریاچه نمک در ناحیه شرقی استان قم و درحد فاصل سه استان قم، سمنان و اصفهان قرار گرفته و بزرگترین دریاچه فصلی و فراشور کشور است که حدود 200 هزار هکتار وسعت داشته و یک سوم آن در محدوده جغرافیایی استان قم قرار گرفته است و دارای ساختار زمین شناختی کم نظیر شامل پوسته نمکی و حاشیه باتلاقی است. این دریاچه که در دهه های گذشته از طریق رودخانه های کرج، جاجرود، شور، قمرود و قره چای کاملا پرآب بوده است، اکنون با قطع حقابه ها، خشکسالی مستمر و برداشت بی رویه از منابع آب زیرزمینی که باعث پیشروی آب های فراشور در سفره های زیرزمینی به سمت دشت ها و نابودی پوشش گیاهی و اکوسیستم منطقه شده، به یکی از کانون های فعال القاء ریزگردها در منطقه تبدیل شده است.وی با اشاره به لزوم انجام مطالعات علمی برای بررسی راهکارهای تامین مطمئن و پایدار منابع آبی مورد نیاز قم، ادامه داد: بهره برداری از چاه های آب شیرین منطقه علی آباد مشکل دیگری است که اعتراض ساکنان منطقه را در پی داشته است و باید برای رفع آن چاره اندیشی کرد.همچنین مدیرعامل شرکت آب و فاضلاب روستایی قم در این نشست، گفت: از میان 156 روستا در استان، ساکنان 48 روستا به آب سالم و بهداشتی دسترسی پیدا کردند و این روند که نشان گر شاخص بالای بهره مندی مناطق روستایی به آب لوله کشی است همچنان ادامه می یابد.محمد احمدی جبلی، افزود: نیازمند تامین اعتبارات بیشتر برای رساندن منابع آبی پایدار و با کیفیت به مناطق روستایی استان قم در طول یک سال آینده هستیم.وی ادامه داد: همچنین طرح های بزرگی برای آب رسانی به روستاهای محروم استان در حال اجراست که می تواند موجب بهره مندی مردم ساکن در آن مناطق از نعمت آب سالم و بهداشتی شود.رونمایی از پورتال ارائه خدمات الکترونیک (میزخدمت غیرحضوری) شرکت آب و فاضلاب قم که خدماتی همچون واگذاری انشعاب آب و فاضلاب، پاسخ به استعلامات، تغییر کاربر و جمع آوری یا ادغام انشعاب را انجام می دهد و سامانه قرائت آنلاین موبایلی کنتورهای مشترکین شرکت آب و فاضلاب قم که موجب اطمینان از قرائت در محل، بهینه سازی مسیر قرائت و کنترل اطلاعات در لحظه می شود، در این نشست توسط وزیر نیرو صورت گرفت.امروز با حضور وزیر نیرو در قم طرح های نیروگاه برق با ظرفیت تولید 6 هزار کیلووات و اعتبار 128 میلیارد ریال، نیروگاه برق خورشیدی با ظرفیت 100 کیلووات و اعتبار هفت میلیارد ریال، توسعه و بهینه سازی 40 فیدر خروجی پست های فوق توزیع با اعتبار 46 میلیارد ریال، شبکه روشنایی هفت کیلومتر از بلوار آیت الله بروجردی قم با اعتبار 9 میلیارد ریال و شبکه فشار متوسط جهت تغذیه شبکه روشنایی این بلوار به طول هشت کیلومتر با اعتبار 24 میلیارد ریال، به بهره برداری رسید. 7405/ 1175            "}