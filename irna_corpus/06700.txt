{"onTitr":"","titr":" فاز پنجم طرح احیای دریاچه ارومیه از طریق مشارکت محلی آغاز شد","describe":" ارومیه- ایرنا- مدیر هماهنگی ترویج سازمان جهاد کشاورزی آذربایجان غربی گفت: اجرای فاز پنجم طرح احیای دریاچه ارومیه از طریق مشارکت جوامع محلی در استقرار کشاورزی پایدار و حفاظت از تنوع زیستی با ابلاغ وزارت جهاد کشاورزی در 83 روستای استان آغاز شد.", "text":"بیتا احمدیان روز شنبه در گفت و گو با خبرنگار ایرنا افزود: تفاهم نامه اجرای فاز پنجم این طرح در اردیبهشت امسال با سازمان حفاظت محیط زیست منعقد شده بود. وی ادامه داد: فاز چهارم طرح احیای دریاچه ارومیه در استان به پایان رسیده است.وی بیان کرد: در فازهای قبلی که از سال 93 آغاز شده بود، طرح احیای دریاچه ارومیه، 73 روستا را شامل می شد که امسال 10 طرح به تعداد آنها افزوده شده است. مدیر هماهنگی ترویج سازمان جهاد کشاورزی آذربایجان غربی با بیان اینکه این طرح برنامه محوری آموزش و ترویج در حوضه دریاچه ارومیه است، افزود: استقرار کشاورزی پایدار و استانداردسازی فرایند تولید محصولات کشاورزی از جمله اهداف اجرای این طرح به شمار می رود.وی اضافه کرد: با توجه به مصرف حدود 90 درصد منابع آبی حوضه آبریز دریاچه ارومیه در بخش کشاورزی، یکی از مهمترین راهکار ها انجام اقدامات لازم در راستای کاهش مصرف آب در این بخش است. وی بیان کرد: بر اساس شاخص های بین المللی و در راستای مدیریت پایدار منابع آبی حوضه، طبق مصوبه کارگروه ملی نجات دریاچه ارومیه، کاهش 40 درصدی مصرف آب کشاورزی طی یک برنامه پنج ساله با انجام سیاستگذاری ها و برنامه ریزی های لازم و با مجموعه ای از راهکارهای سازه ای و مدیریتی در جهت افزایش بهره وری و در راستای پایداری کاهش مصرف آب در بخش کشاورزی تحقق خواهد یافت. به گزارش ایرنا پروژه همکاری در احیای دریاچه ارومیه( IPCM) از طریق مشارکت جوامع محلی در استقرار کشاورزی پایدار و حفاظت از تنوع زیستی، با هدف کاهش مصرف آب از سال 1393 در روستاهای پایلوت استانهای آذربایجان غربی و آذربایجان شرقی با حمایت مالی دولت ژاپن و با همکاری سازمانهای جهاد کشاورزی، دفتر حفاظت از تالابهای ایران، اداره کل حفاظت محیط زیست استانها، شرکت آب منطقه ای، بخش خصوصی و جوامع محلی حاشیه دریاچه ارومیه، به منظور توانمند سازی و مشارکت جامعه محلی در احیای دریاچه ارومیه در حال اجراست. صرفه جویی 35 درصدی آب درون مزرعه ای، کاهش 40 در صدی مصرف نهاده های شیمیایی، افزایش 20 درصدی شاخص بهره وری اقتصادی مزرعه در واحد سطح، جلوگیری 30 درصدی تبخیر سطحی مزرعه از اهداف مهم قابل پیگیری در این بخش است. 7125/2093            "}