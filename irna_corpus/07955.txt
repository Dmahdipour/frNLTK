{"onTitr":" سردار سلامی:    ","titr":" حمله موشکی به قلب تروریست ها روح اقتدار ایران را نشان داد","describe":" اصفهان - ایرنا - جانشین فرمانده کل سپاه پاسداران انقلاب اسلامی گفت : حملات موشکی به قلب تروریست ها، روح اقتدار، جهاد، مقاومت، ایستادگی و ثبات قدم  ملت ایران را به جهان نشان داد.", "text":"به گزارش ایرنا، سردار حسین سلامی روز جمعه در 'همایش بزرگ عاشورایی بسیج، سپاهیان محمد رسول الله (ص)'در  اصفهان افزود : امروز ایران اسلامی از همه نظر قوی تر است، موشکهای ما بیخ گوش آمریکایی ها فرود می آید و ذلیلانه با ما پیام می دهند که لااقل خط تلفنی مستقیمی بین ما و آنها راه اندازی شود تا هرگاه ایران خواست موشکی به تروریست ها بزند به آمریکایی ها نیز اطلاع  داده شود.وی گفت : امروز ایران به جایی رسیده است که ابرقدرتی چون آمریکا اینگونه با ادب درخواستش را مطرح می کند.سردار سلامی  اظهار داشت: بیداری اسلامی رویاهای سران استکبار را فروپاشید و هر روز برای دشمن یک تشییع جنازه سیاسی جدیدی رقم زد به گونه ای که پشت سر هم دست نشانده های خود را در منطقه از دست دادند.وی تصریح کرد: امروز آمریکا در مسیر زوال قرار گرفته است و هیچ زمانی به اندازه امروز ضعیف و ناتوان نشده بود.جانشین فرمانده کل سپاه پاسداران انقلاب اسلامی با اشاره به هزینه هفت تریلیون دلاری آمریکا در منطقه، گفت : معادل درآمد نفتی صد سال ایران هزینه کردند ولی به اذعان خودشان این هزینه ها هیچ دستاوردی برایشان نداشته است.وی افزود: در سوریه به آرزویشان دست نیافتند، عراق در اختیار آنها نیست، نتوانستند مانع رشد حزب الله در لبنان شوند، نتوانستند عربستان را از بن بست یمن نجات دهند، امنیت رژیم صهیونیستی روز به روز ضعیف تر می شود، نتوانستند مقاومت ملت ایران را در هم بشکنند، متحدان خود را نتوانستند حفظ کنند و برخی به ایران متمایل شدند، حتی نتوانستند همراهی اروپا را با خود داشته باشند و جنگ سردشان با روسیه دوباره آغاز شده است.جانشین فرمانده کل سپاه پاسداران انقلاب اسلامی گفت: دشمن از تاریخ عبرت نمی گیرد و اگر این مسیر را باز هم ادامه دهد، همانطور که رهبر معظم انقلاب روز گذشته فرمودند شکست بزرگتری را از ملت ایران خواهند خورد؛ زیرا ملت ما نشان داده است که در طول 40 سال به هیچ قدرتی به جز خدا توکل نکرده است و این قدرت شکست ناپذیر است.وی با بیان اینکه امروز نفوذ ایران در جهان رو به گسترش  است، اظهار داشت : امروز نیروهایی از ایران، لبنان، سوریه، بحرین، یمن، افغانستان، پاکستان و برخی نقاط دیگر جهان به عنوان یک قدرت مقابل دشمن سازماندهی شده است و هر روز یک پیروزی بزرگ را در جهان رقم می زنند.سردار سلامی تاکید کرد : آنهایی که گمان می کنند سازش و مذاکره حیات بخش اقتصاد است، دوران قبل از پیروزی انقلاب را فراموش کرده اند یا خود را به نادانی زده اند که وابستگی به آمریکا  کشور ما را افسرده،   فاقد استقلال و آزادی کرده بود و جوانان را به سمت ابتذال و مصرف کالاهای آمریکایی سوق می داد.جانشین فرمانده کل سپاه پاسداران انقلاب اسلامی گفت : ایران اسلامی موانع بسیاری را پشت سر گذاشته است و مشکلات اقتصادی نیز در برابر اراده ملت ایران بسیار کوچک است زیرا ظرفیت های بسیاری را در اختیار داریم و ملت ما نشان خواهند داد، شایسته استقلال،  آزادی و جمهوری  اسلامی  است. مرحله سوم رزمایش بزرگ عاشورایی بسیج، سپاهیان محمد رسول الله (ص) روز جمعه  با حضور دهها هزار تن از بسیجیان اصفهان در میدان امام علی (ع)  این شهر برگزار شد. /7134/  6022            "}