{"onTitr":"","titr":" دادستان کردستان: تحقیقات در مورد علت مرگ دختر دانش آموز ادامه دارد","describe":" سنندج - ایرنا - دادستان عمومی و انقلاب کردستان گفت: تحقیقات از جهات مختلف در مورد مرگ دختر بچه هفت ساله اهل روستای گرماش شهرستان سنندج بلافاصله پس از اطلاع از مرگ این دختر بچه آغاز شده ولی علت مرگ هنوز مشخص نشده است.", "text":"اکبر جوهری شامگاه چهارشنبه در گفت و گو با خبرنگار ایرنا با ابراز همدردی با خانواده این دانش آموز اظهار داشت: معاون دادستان و بازپرس ویژه قتل و اکیپی از کارآگاهان مجرب پلیس به صورت ویژه در حال بررسی این پرونده هستند و به محض کسب اطلاعات دقیق از پزشکی قانونی در خصوص علت مرگ، اطلاع رسانی از طریق رسانه های رسمی انجام می شود.وی با بیان اینکه هنوز پزشکی قانونی در خصوص علت مرگ اعلام نظر نکرده است، اضافه کرد: دستور قضایی برای بررسی و اطمینان از علت دقیق مرگ صادر شده و آزمایشات لازم از سوی پزشکی قانونی در حال انجام است.جوهری افزود: معاون دادستان و دیگر مسئولان مرتبط امروز در محل وقوع حادثه «روستای گرماش» حضور یافته و تحقیقات محلی را انجام داده اند و بزودی نتایج تحقیقات که در روشن شدن موضوع پرونده تاثیرگذار است، اطلاع رسانی می شود.دادستان عمومی و انقلاب کردستان با تاکید بر اینکه هر گونه انتشار خبر و اطلاع رسانی در خصوص این پرونده به نقل از دادستان در فضای مجازی و برخی سایت ها مستند نیست و تایید نمی شود، گفت: انتشار چنین اخبار کذبی پیگرد قانونی دارد.وی در خصوص برخی فضا سازی ها و دعوت مردم به تجمع و نا آرامی از سوی معاندین و مخالفان نظام اسلامی در فضای مجازی تاکید کرد: مردم بدون توجه به این فضاسازی ها با حفظ آرامش، اجازه دهند مراحل رسیدگی به پرونده سیر قانونی و قضایی خود را بگذارند و تحت تاثیر این جو سازی ها قرار نگیرند.جوهری یادآور شد: دستگاه قضایی در مورد هر گونه ادعا در خصوص این پرونده و علت مرگ این دانش آموز کلاس اول ابتدایی مدرسه روستای گرماش بررسی ها و تحقیقات لازم را انجام می دهد و تحت تاثیر فضاسازی ها قرار نخواهد گرفت.«دنیا ویسی» دانش آموز کلاس اول ابتدایی دبستان روستای گرماش از توابع شهرستان سنندج روز دوشنبه 16 مهر بر اثر ریزش دیوار حیاط مدرسه جان باخت.داده های آماری آموزش و پرورش کردستان حاکی از آن است که در حال حاضر از سه هزار و 800 مدرسه این استان، یک هزار و 73 مدرسه نیازمند تخریب و نوسازی است.در سال تحصیلی جاری 290 هزار دانش آموز مقاطع سه گانه (ابتدایی، متوسطه اول و دوم) در سه هزار و 800 مدرسه استان کردستان مشغول به تحصیل هستند.6108/9102            "}