{"onTitr":"","titr":" نخستین محموله ترانزیتی در ایستگاه راه آهن مهاباد تخلیه شد","describe":" مهاباد- ایرنا- مدیرکل راه آهن آذربایجان گفت: محموله ترانزیتی به وزن 20 هزار تُن میلگرد برای نخستین بار در ایستگاه راه آهن مهاباد تخلیه شد.", "text":"شاپور ارسلانی روز سه شنبه در گفت و گو با خبرنگار ایرنا افزود: این محموله ترانزیتی از مبدا کاشان به مقصد این ایستگاه بارگیری شده تا از این ایستگاه به صورت زمینی به کشورهای ترکیه و عراق صادر شود.وی اضافه کرد: این محموله با استفاده از 400 واگن باری با قطارهای 12 واگنی به این ایستگاه منتقل شد و هر واگن ظرفیت حمل بیش از 50 تن بار را داشت. وی با اشاره به برنامه های دیگر راه آهن آذربایجان برای تخلیه بار در این ایستگاه، گفت: انتقال یک محموله ترانزیتی 50 هزار تنی شیشه نیز طی روزهای آینده در دستور کار این ایستگاه قرار دارد.وی با بیان اینکه از انتقال بار توسط شبکه ریلی به عنوان حمل و نقل سبز یاد می شود، ادامه داد: این زیرساخت بازرگانی در مقایسه با حمل و نقل زمینی هزینه کمتری دارد و مورد حمایت دولت است.مدیرکل راه آهن آذربایجان با اشاره به راه اندازی راه آهن مراغه - ارومیه که ایستگاه مهاباد نیز در مسیر آن قرار دارد، گفت: در مسیر مهاباد تا ارومیه به طول 97 کیلومتر و با بیش از 95 درصد پیشرفت فزیکی علاوه بر ایستگاه مهاباد، چهار ایستگاه دیگر شامل ایستگاه های فرعی نقده، رشکان، شیرین بلاغ و ارومیه در حال احداث است.وی اضافه کرد: با راه اندازی ایستگاه ارومیه و اتصال آن به شبکه سراسری راه آهن، تردد قطارهای باری و مسافربری این مسیر تسهیل می شود و به تبع آن تعداد مسافران و محموله های باری نیز افزایش می یابد.به گزارش ایرنا ایستگاه راه آهن مهاباد با یکهزار و 900 مترمربع زیربنا در 15 کیلومتری این شهر واقع است و بیش از 42 میلیارد ریال برای احداث آن هزینه شد. 3020/6185/3072            "}