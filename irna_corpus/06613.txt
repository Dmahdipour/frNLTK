{"onTitr":"","titr":" باد و غبار 27 میلیون هکتار عرصه طبیعی را تهدید می کند","describe":" ایلام - ایرنا - مدیر کار گروه ملی مقابله با گرد و غبار سازمان حفاظت محیط زیست گفت: براساس یافته های  اولیه طرح ملی منشایابی گرد و غبار،  حدود 27 میلیون هکتار از اراضی کشور تحت تاثیر فرسایش بادی و غبار در معرض تغییر اقلیم است.", "text":"علی محمد طهماسبی بیرگانی روز شنبه در ایلام به خبرنگار ایرنا گفت: طیفی از علت ها با محوریت کمبود آب و رطوبت مانند افت نزولات جوی ، مدیریت نامناسب منابع آبی، تالاب ها، هورها، سفره های زیرزمینی و روان آب ها، ساخت و سازهای بدون توجیه مهار آب موجب خشکیدگی و تغییر اقلیم در این میزان از اراضی و عرصه های طبیعی مناطق مختلف کشور شده است.وی جنوب شرق اهواز ، اراضی بیابانی استان های هرمزگان، سیستان و بلوچستان، ایلام ( ابوغویر دهلران) و کرمان را از جمله مناطقی عنوان کرد که به شدت دستخوش خشکیدگی شده و اکنون از کانون های مهم تولید گرد و غبار به شمار می روند. مدیر کار گروه ملی مقابله با گرد و غبار سازمان حفاظت محیط زیست گفت: طرح مطالعاتی منشا یابی کانون های گرد و غبار با 65 درصد پیشرفت هم اکنون در حال اجرا است و تا پایان سال جاری به طور کامل به اتمام می رسد. وی یاداور شد: در این طرح بر اساس سیاست گذاری های کلان ملی تمام استان های کشور لحاظ شده اند و به تدریج استان هایی که فاقد کانون های منشا بیابان هستند خارج می شوند. طهماسبی بیرگانی افزود: سازمان هایی نظیر جنگل ها، مراتع و آبخیزداری، زمین شناسی، هواشناسی براساس ماده3 آیین نامه گرد و غبار در این طرح همکاری دارند. وی که برای شرکت در کارگاه 2 روزه آشنایی با سامانه تدارکات دولت با حضور مدیران فنی مالی اداری محیط زیست 16 استان مشمول طرح مقابله با گرد و غبار به ایلام آمده است از جمله اهداف این کارگاه را همفکری برای احیای تالاب ها عنوان کرد. ** احیای تالاب ها در 16 استان کشور وی افزود: در 16 استان کشور عملیات مطالعاتی و اجرایی مرتبط با تالاب های با منشاء گرد و غبار توسط سازمان حفاظت محیط زیست کشور انجام گرفت و برای اولین بار عملیات های مقابله ای با گرد و غبار در مناطق تحت مدیریت سازمان اجرا شد. طهماسبی بیرگانی توضیح داد: طرح مقابله با گرد و غبار در سطح 6 هزار و 250 هکتار از اراضی تحت مدیریت سازمان حفاظت محیط زیست اجرا شد که از جمله اینکه در چهار هزار هکتار از مناطق منشا گرد و غبار 9 استان کشور بوته کاری انجام گرفت. وی یادآور شد: در دیگر استان ها نیز کارهای مطالعاتی مرتبط با تعیین نیاز آبی تالاب ها، مدیریت زیست بومی و طرح های اجرایی احیای تالاب ها با کمک معاونت محیط طبیعی سازمان حفاظت محیط زیست و دفتر اکوسیستم های تالابی در حال اجرا است. ** تدوین توافق نامه های الزام آور با عراق و سوریه طهماسبی بیرگانی در مورد منشا یابی های خارجی هم اظهار داشت: امسال یک پروژه را تدوین کردیم تا کانون های خارجی تاثیرگذار بر روی مناطق غرب و جنوب غرب کشور شناسایی و مورد مطالعه قرار بگیرند و این طرح از محل اعتبار تخصیصی خوزستان با همکاری سازمان هواشناسی در حال اجرا است. وی افزود: در حال تدوین یک برنامه عمل مشترک بین ایران، عراق و سوریه هستیم که در قالب کنوانسیون های بین المللی تحت نظارت سازمان های جهانی مرتبط یک برنامه مشترک الزام آور ایجاد کنیم تا مراجع بین المللی کشورهای طرف قرارداد را ملزم به اجرای عملیاتی مفاد موافقت نامه کنند. وی گفت: بیشترین تاثیرپذیری گرد و غبار خارجی غرب وئ جنوب غرب کشور ما از سمت بیابان های عراق و سوریه است و باید این کشورها نیز اقداماتی در راستای مقابله با گرد و غبار انجام دهند. ** 100 میلیون دلار اعتبار برای احیای اراضی غبار خیز خوزستان اختصاص داد مدیر ملی مقابله با گرد و غبار کشور یادآور شد: امسال دولت سه هزار و 500 میلیارد ریال معادل 100 میلیون دلار برای مقابله با گرد و غبار از صندوق توسعه ملی اختصاص داد که مجلس شورای اسلامی با توجه به شرایط حاد خوزستان کل مبلغ تخصیصی را به این استان اختصاص داد. وی ابراز امیدواری کرد: کانون های غبار خیز جنوب شرق اهواز با اختصاص این هزینه با عملیات های اجرایی احیا شود و 80 درصد این اعتبار برای تثبیت اراضی و تامین آب منطقه با احداث کانال انشعاب آب به وزارت جهادکشاورزی و سازمان جنگل ها، مراتع و آبخیزداری واگذار شد. طهماسبی بیرگانی گفت: امسال برای سایر نقاط غبارخیز کشور از محل صندوق توسعه ملی اعتباری در نظر گرفته نشده اما در بودجه سال 98 از محل اعتبارات جاری و عمرانی ملی و استانی در قالب عملیات های اجرایی مقابله با فرسایش بادی و گرد و غبار برای همه استان ها اعتبار اختصاص یافته است. 7172/6034            "}