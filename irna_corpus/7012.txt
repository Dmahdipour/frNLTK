{"onTitr":"","titr":" باران، آب و برق 500 خانوار روستاهای جویبار را قطع کرد","describe":" ساری - ایرنا - بخشدار مرکزی شهرستان جویبار به خسارت های باران شبانه روز گذشته به روستاهای این بخش اشاره کرد و گفت: با گذشت یک روز از وقوع این باران، همچنان 500 خانوار روستاهای این بخش بدون آب و برق هستند.", "text":"محمد مدانلو روز شنبه در گفت و گو با خبرنگار ایرنا افزود: براثر بارندگی شدید باران و رعد و برق که از روز گذشته جمعه استان مازندران را فرا گرفته، آب روستاهای شهنه کلا و چهار طاق بن بخش مرکزی جویبار قطع شده است. وی ادامه داد : منازل 200 خانوار این روستاها از روز گذشته برق ندارند و همچنان در تاریکی به سر می برند. بخشدار مرکزی جویبار گفت: براساس اعلام نظر کارشناسان شرکت توزیع برق، خرابی ترانس و پست های برق علت بروز این قطعی شده است و تلاش برای اتصال برق منازل این روستاها ادامه دارد. وی همچنین افزود: منبع ذخیره آب روستاهای فوتم علیا و کله بن آیت محله نیز به دلیل قطعی برق از فعالیت خارج شده است و اهالی این روستاها یک شبانه روز است که بدون آب آشامیدنی سپری می کنند. به گفته مدانلو 300 خانوار در این روستاها ساکن هستند که در این روزهای سخت بارانی، بدون آب ماندند.وی اضافه کرد: علاوه بر آبگرفتگی، سقف سه واحد مسکونی در روستای آیت محله کنده شد که با حضور امدادگران هلال احمر این مساله رفع شده است.بخشدار مرکزی جویبار همچنین از احتمال قطعی راه ارتباطی 20 روستای این بخش براثر بالا آمدن اب رودخانه و به زیر آب رفتن سیکاپل خبر داد و گفت: پل آب نما که به عنوان پل جایگزین پل تاریخی و در حال مرمت ساخته شد 15 متر ارتفاع دارد که با بارندگی اخیر و با بالا آمدن آب به احتمال زیاد این پل به زیر آب می رود. وی ادامه داد: با توجه به این پیش بینی ها به روستاییان منطقه مسیر های جایگزین برای تردد به شهر جویبار اعلام شد تا ایمنی آنها فراهم شود. سیکاپل ، پل تاریخی 300 ساله براثر سیلاب سال 1389 تخریب شد و مرمت این پل که تردد اهالی 20 روستا است از سال 91 آغاز شد ولی  کمبود اعتبار باعث شد تا این پل به بهره برداری نرسد. اخیرا و با دستور استاندار مازندران اجرای این پروژه به بنیاد مسکن انقلاب اسلامی واگذار شد  و سه و نیم میلیارد ریال برای تکمیل این طرح اعتبار در نظر گرفته شد . بخش مرکزی جویبار 40 روستا دارد که 23 هزار نفر جمعیت در آن ساکن هستند.  2096/1899            "}