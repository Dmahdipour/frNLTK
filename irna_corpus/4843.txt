{"onTitr":"","titr":" تهدیدهای نوسانات بازار ارز باید به فرصت تبدیل شود","describe":" قزوین - ایرنا - رییس کمیسیون ویژه حمایت از تولید ملی و نظارت بر اجرای اصل 44 قانون اساسی مجلس شورای اسلامی گفت: باید از این فرصت که ارز به قیمت واقعی خود رسیده است به شکل مناسب بهره برداری کرده و تهدید های این حوزه را به فرصت تبدیل کنیم.", "text":"به گزارش ایرنا، حمیدرضا فولادگر روز دوشنبه در بازدید از کارخانه لوازم خانگی پارس در شهر صنعتی البرز قزوین افزود: بارها پیشنهاد داده بودیم که باید نرخ ارز در کشور واقعی شود و حالا که این اتفاق ناخواسته به وقوع پیوسته است باید این تهدید را به فرصت تبدیل ساخت. وی با اشاره به آزاد شدن نرخ ارز، اضافه کرد: نرخ های کاذب ارز را در بازار قبول نداریم ولی افزایش 2 و نیم برابری قیمت ارز تا حدود 70 و 80 هزار ریال مقبول است. این نماینده مجلس شورای اسلامی ادامه داد: باید در این شرایط آمادگی تولید را داشته باشیم و با تحمل چندماه فشار و ضرر مادی واحدهای تولیدی از این مقطع با سلامت عبور کنیم. فولادگر با اشاره به ضرورت حمایت از تولید داخلی، گفت: در این شرایط برای حمایت از تولید داخلی واردات هزار و 400 قلم کالا از جمله لوازم خانگی ممنوع شده است که خود یک فرصت برای حمایت از تولید داخلی محسوب می شود. وی افزود: همچنین این شرایط فرصت مناسبی را برای صادرات کالاهای داخلی فراهم کرده است و باید از این فرصت ها بیشتر استفاده کرد. فولادگر یادآور شد: محدودیت های وضع شده در واردات کالاها دایمی نیستند و باید واحدهای تولیدی داخلی از این فرصت ها استفاده کرده و برای افزایش ظرفیت تولید خود اقدام کنند. این مسئول ادامه داد: در رفع کمبودها و مواد اولیه مورد نیاز واحدهای تولیدی اقدام کرده ایم تا بتوانیم نقش خود را در حمایت از زنجیره تولید ایفا کنیم. رییس کمیسیون ویژه حمایت از تولید ملی و نظارت بر اجرای اصل 44 قانون اساسی مجلس شورای اسلامی گفت: بهبود فضای کسب و کار و رفع موانع تولید در دستور کار این کمیسیون قرار دارد و سعی می شود با پرهیز از موازی کاری برای حل مشکلات اقدام شود. وی به بازدید کمیسیون ویژه حمایت از تولید از صنایع مختلف از جمله در حوزه لوازم خانگی اشاره کرد و گفت: اعضای این کمیسیون از مجموعه واحدهای داخلی تولید کننده لوازم خانگی کشور بازدید کرده اند و اشراف نسبی به مشکلات و کمبودهای این کارخانجات دارند. فولادگر با بیان اینکه یکی از عرصه های حمایت از کالای ایرانی حمایت از کارخانه های لوازم خانگی است، افزود: باید با همه توان برای رفع مشکلات این واحدهای تولیدی از جمله کمبود مواد اولیه، فناوری و تامین برخی تجهیزات و قطعات مانند کمپرسور اقدام کنیم. 6101*3013            "}