{"onTitr":"","titr":" نورافکن: جدایی من از شارلوا صحت ندارد","describe":" تهران- ایرنا- امید نورافکن بازیکن تیم فوتبال شارلوا بلژیک گفت: جدایی من از تیم شارلوا و بازگشت به فوتبال ایران صحت ندارد و نمی دانم این اخبار چگونه تولید می شود.", "text":"به گزارش روز سه شنبه ایرنا، نورافکن امروز (سه شنبه) در حاشیه تمرین تیم فوتبال امید ایران گفت: خواسته ما بهبود امکانات تیم امید است تا بتوانیم پس از سال ها به بازیهای المپیک صعود کنیم. وی افزود: مسئولان فدراسیون برای بهبود وضعیت تیم امید تلاش زیادی می کنند، اما انتظار ما این است تا هرچه سریعتر شرایط بهبود پیدا کند.  بازیکن تیم فوتبال امید ایران در خصوص وضعیت استقلال گفت: شاید امروز دیگر بازیکن تیم محبوبم نباشم، اما همیشه پیگیر بازی های این تیم هستم. خوشبختانه استقلال توانست در 2 بازی اخیر خود با استفاده از جوانان با انگیزه ای که دارد 2 برد شیرین را در جام حذفی و لیگ برتر به ارمغان بیاورد.  بازیکن تیم فوتبال شارلوا  درمورد احتمال جدایی اش از این تیم بلژیکی و بازگشت به استقلال اظهار داشت: این مساله اصلا صحت ندارد و نمی دانم این خبر از کجا آمده است. وی تصریح کرد: اطمینان داشته باشید، اگر قرار بود از این تیم جدا شوم اولین نفری که متوجه آن می شد خودم بود. من برای پیشرفت، شارلوا را انتخاب کردم و اگر هزار بار دیگر هم به عقب بازگردم، انتخابم این تیم خواهد بود. تیم فوتبال امید ایران اردو تدارکاتی خود را جهت حضور قدرتمند در رقابت های انتخابی بازیهای المپیک 2020 توکیو در تهران  برگزار می کند. ورزشی **9118**9029**1584            "}