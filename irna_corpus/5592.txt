{"onTitr":"","titr":" کارشناسان ترک: مواضع آمریکا درباره پ.ک.ک ریاکارانه است","describe":" آنکاراـ ایرناـ کارشناسان سیاسی و امنیتی ترک به ویژه تحلیلگران نزدیک به حزب حاکم ترکیه با انتشار مقالاتی در رسانه ها و یا مصاحبه با شبکه های تلویزیونی، مواضع واشنگتن نسبت به اقدامات حزب کارگران کردستان ترکیه (پ.ک.ک) را دوگانه و ریاکارانه خواندند.", "text":"به گزارش روز یکشنبه ایرنا، سه روز پیش در پی انفجار بمب دست ساز کنار جاده ای متعلق به نیروهای پ.ک.ک در منطقه گرجوش استان باتمان، هشت سرباز ترک کشته شدند و سفیر آمریکا در ترکیه با انتشار پیامی در حساب توییتر خود نوشت: پ.ک.ک باید به حملات خود پایان دهد، آمریکا در راه مبارزه با تروریست ها در کنار ترکیه به عنوان متحد خود خواهد بود.این پیام سفیر آمریکا اگر چه در ظاهر مورد قبول و تقدیر مقامات آنکارا قرار گرفت، اما بسیاری از کارشناسان و مقامات نزدیک به حزب حاکم ترکیه، این موضع واشنگتن را ریاکارانه توصیف کردند. فاطمه اوزکان نویسنده، روزنامه نگار و تحلیلگر نزدیک به دولت ترکیه با انتشار مقاله ای تحت عنوان 'شهدای باتمان و ریاکاری آمریکا' در روزنامه استار با اشاره به پیام سفیر آمریکا مبنی بر محکومیت اقدام نیروهای حزب کارگران کردستان (پ.ک.ک) در کشتن هشت نظامی ترک در استان باتمان نوشت: پس از کودتای نافرجام 15 جولای 2016 و برقراری وضعیت فوق العاده از سوی دولت، مبارزه با تروریست ها در داخل و خارج به شکلی موثر آغاز شد، که همگان شاهد وارد آمدن ضربات سنگینی به پ.ک.ک و عوامل گولن بودند.به نوشته این روزنامه نگار ترک، عناصر گروه های تروریستی پ.ک.ک و داعش در نتیجه عملیات عفرین و سپر فرات از مرزهای ترکیه دور شده اند و اکنون نوبت پاکسازی نیروهای مورد حمایت آمریکا (ی.پ.گ و پ.ک.ک) از شرق فرات در سوریه و سنجار و قندیل در شمال عراق است.ی پ گ به یگان های مدافع خلق گفته می شود که در بخش های شرقی سوریه حضور دارند.این کارشناس نزدیک به حزب حاکم، پیام سفیر آمریکا در محکومیت اقدام اخیر پ.ک.ک را دروغین، شرم آور و ریاکارانه دانست و نوشت: واشنگتن از یکسو نیروهای پ.ک.ک را در سوریه و عراق با انواع کمک های مالی و تسلیحاتی حمایت می کند و از سویی با این گونه پیامها خواستار توقف عملیات های تروریستی از سوی این گروه تجزیه طلب می شود.اظهارات مقامات سیاسی و نظامی ترکیه در واکنش به کشته شدن هشت نظامی ترک حاکی از تشدید ناراحتی آنها نسبت به تداوم حمایت آمریکا از پ.ک.ک است به طوری که روز گذشته خلوصی آکار رییس سابق ستاد کل ارتش و وزیر کنونی دفاع ترکیه نیز بدون نام آوردن از آمریکا اظهار کرد: چه با تریلی چه با واگن و با هر چیزی که می خواهند سلاح بدهند، نتیجه ای نخواهد داشت، این امر را سرکردگان تروریست‌ها درک کردند، عناصر دیگر نیز آن درک خواهند کرد.آکار با تاکید بر این که نیروهای نظامی ترکیه شبانه روز و به شکل یکپارچه به دنبال تروریست‌ها هستند، گفت: 'تروریست‌ها با حمایت‌های خارجی به موجودیت خود ادامه می‌دهند و جواب ما به آنها این است که ما به مبارزه خود علیه تروریسم تا نابودی آخرین تروریست ادامه خواهیم داد.روزنامه پرتیراژ ینی شفق از رسانه های بسیار نزدیک به دولت ترکیه نیز که به طور معمول منعکس کننده نظرات و دیدگاه های مقامات حزب حاکم در قالب انتشار گزارش است، در شماره دیروز خود ضمن اشاره به کشته شدن هشت سرباز ترک بر اثر انفجار بمب کنار جاده ای پ.ک.ک در استان باتمان، گزارشی را تحت عنوان 'آموزش بمب سازی از آمریکا' نوشت: تروریست های پ.ک.ک در شمال عراق و سوریه توسط نظامیان آمریکایی تحت آموزش های ویژه از جمله ساخت بمب های دستی و خنثی سازی نارنجک قرار دارند.به نوشته این رسانه، آنها در قالب اهداف واشنگتن به انجام عملیات تروریستی مشغول هستند و از سوی دیگر شاهدیم که سفیر آمریکا با پیامی فریبکارانه خواستار توقف اقدامات پ.ک.ک علیه سربازان ترک می شود.احمد ککچ روزنامه نگار و کارشناس سیاسی ترک نیز با انتشار یادداشتی تحت عنوان 'گروه گولن و پ.ک.ک' در روزنامه استار، اشاره مختصری به اقدام اخیر پ.ک.ک در کشتن هشت سرباز ترک و پیام محکومیت این حادثه از سوی سفیر آمریکا کرد و نوشت: حمایت مالی و تسلیحاتی از تروریست ها و در ادامه انتظار توقف اقدام تروریستی مفهومی جز سیاست دوگانه و ریاکارانه در راستای مبارزه با تروریسم به ذهن متبادر نمی کند.سایغی اوزتورک نویسنده و کارشناس سیاسی فعال در روزنامه سوزجو نیز در گفت و گو با شبکه هالک تی.وی به انتقاد شدید از سیاست های دولت در مبارزه با تروریست ها پرداخت و گفت: مقامات آنکارا به طور مداوم مدعی پایان نابودی تشکیلات پ.ک.ک در داخل کشور هستند و گویی در توهمی عمیق فرو رفته اند و این در حالی است که تروریست های پ.ک.ک به طرق مختلف علیه سربازان ما عملیات می کنند.وی افزود: مبارزه با تروریست های پ.ک.ک فقط از طریق مبارزه مستقیم با آنها انجام نمی شود بلکه باید مذاکرات موثری را با حامیان این گروه تروریستی انجام داد.این کارشناس ترک در گفت و گوی خود، رفتار آمریکا به ویژه پیام سفیر این کشور در خصوص کشته شدن سربازان ترک را مزورانه قلمداد کرد.ارگون یالچین روزنامه نگار و کارشناس سیاسی ترک نیز با انتشار یادداشتی در روزنامه 'تقویم' نسبت به کشته شدن هشت سرباز ترک در استان باتمان واکنش نشان داد و نوشت: نیروهای پ.ک.ک با اقدامی جنایتکارانه، هشت دلاور ترک را در باتمان به شهادت رساندند و سفیر کشوری که با ارسال سنگین ترین و پیشرفته ترین تسلیحات نظامی به پ.ک.ک، این گروه را حمایت می کند، این اقدام تروریستی را محکوم کرد.به نوشته این روزنامه نگار مشهور ترک، آمریکایی ها ماهیانه 500 میلیون دلار برای پشتیبانی از نیروهای پ.ک.ک و شاخه های سوری آن هزینه می کنند و با این کار به صورت غیر مستقیم سربازان ترکیه را هدف می گیرند و بی شرمانه با انتشار پیام مدعی همراهی با ترکیه در مبارزه با تروریست ها می شوند.روزنامه کارار ترکیه نیز ماه آگوست سال جاری با انتشار گزارشی تحت عنوان &#39;پ.ک.ک در بازار سیاه سلاح می فروشد&#39; نوشت: به رغم وعده آمریکا مبنی بر جمع آوری سلاح های ارسالی به نیروهای پ.ک.ک و شاخه های سوری آن، همزمان با عقب نشینی آنها از شرق فرات و شهر منبج سوریه، اخبار دریافتی از منابع موثق محلی حاکی از ارسال 200 کامیون سلاح جدید به این تشکیلات تروریستی از سوی واشنگتن است.به نوشته کارار، نیروهای پ.ک.ک و یگان های مدافع خلق(ی.پ.گ) در شمال سوریه سلاح های دریافتی از آمریکا را به منظور تامین مالی نیروها و ستیزه جویان خود در بازار سیاه به فروش می رسانند و از این طریق به تثبیت حضور خود در منطقه تداوم می بخشند.مقامات ترکیه بارها در مواضع خود از حمایت تسلیحاتی آمریکا از نیروهای پ.ک.ک و ی.پ.گ انتقاد کرده و خواستار توقف آن شدند و در مقابل ترامپ نیز بارها وعده جمع آوری این تسلیحات ارسالی به پ.ک.ک را پس از پایان ماموریت نابودی داعش داد.خاورم/1905/1436/            "}