{"onTitr":"","titr":" 15 روستای بجنورد از مدار مصرف آب سد شیرین دره خارج شد","describe":" بجنورد- ایرنا- معاون نظارت بر بهره برداری شرکت آب و فاضلاب روستایی خراسان شمالی گفت: از چند روز گذشته که ورود سیلاب به سد شیرین دره سبب گل آلود شدن آب آن شد، آب این سد در 15 روستای شهرستان بجنورد از مدار مصرف خارج شده است.", "text":"رمضانعلی حسن زاده روز چهارشنبه در گفت و گو با خبرنگار ایرنا اظهار داشت: این روستاها در مسیر انتقال آب سد شیرین دره به شهر بجنورد است که بخشی از آب آشامیدنی مورد نیاز ساکنان آن از این سد تامین می شود. وی افزود: در شماری از روستاها که منابع دیگری غیر از سد برای تامین آب موجود است، مشکل جدی در کمبود آب نیست اما اکنون قطعی آب سد شیرین دره، ساکنان 9 روستا را با مشکل روبه رو کرده است.وی خاطرنشان کرد: روستاهای قره نوده، خندقلو، پسرکانلو، مملجه، کلاب، قراجه، آقا نبی، کریک و بیدک دچار مشکل کمبود آب هستند که مشکل در روستاهای قره نوده و بیدک حادتر است. حسن زاده گفت: اکنون آب در روستای بیدک قطع است و ساکنان آن با تانکر آبرسانی می شوند.معاون نظارت بر بهره برداری شرکت آب و فاضلاب روستایی خراسان شمالی افزود: مشکل برخی از این روستاها با تامین آب از منابع سایر روستاها اندکی کاهش یافته و برای حل مشکل تامین آب روستای بیدک هم پیگیری هایی در دست انجام است. مدیر آب و فاضلاب روستایی شهرستان بجنورد هم گفت: سهم روستاها از آب سد شیرین دره، تامین این محصول به میزان 25 لیتر بر ثانیه است که اکنون به علت کاهش شدید کیفیت آب سد از مدار مصرف قطع شده است. اسماعیل پهلوانی اظهار داشت: اکنون آب روستای بیدک قطع است و در این روستا به لحاظ بالا بودن جمعیت، مشکل محسوس تر است و آبرسانی با تانکر نیاز اهالی را پاسخ نمی دهد.وی افزود: در این روستا، جمعیت دامی هم زیاد است و بر این اساس مردم برای تامین آب مصرفی دام دچار نگرانی هستند. وی با گلایه از اینکه با هر بارندگی، آب سد شیرین دره گل آلود و دچار کاهش کیفیت می شود گفت: مسئولان امر باید در این باره فکر اساسی داشته باشند.پهلوانلی گفت: برای تامین منابع پایدار آب مورد نیاز اهالی روستای بیدک، حفر و تجهیز یک حلقه چاه در تیمورتاش در دستور کار است که انجام می شود. به گفته مدیر شرکت آب و فاضلاب روستایی شهرستان بجنورد، این شرکت در روستای بیدک بیش از یکهزار مشترک و در سایر روستاها هر کدام، 130 تا 200 مشترک دارد. بر اساس این گزارش و بر اساس اعلام شرکت آب و فاضلاب خراسان شمالی، میزان گل و لای ناشی از ورود سیلاب به مخزن سد شیرین دره 20 برابر وضعیت استاندارد است. با اقدامات انجام شده برای آبرسانی به روستاهای خراسان شمالی، میزان بهره مندی ساکنان این مناطق از آب سالم به 77.18 درصد رسیده است.شرکت آب و فاضلاب روستایی خراسان شمالی 117 هزار مشترک دارد. 7185/ 6042            "}