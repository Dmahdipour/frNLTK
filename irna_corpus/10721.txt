{"onTitr":"","titr":" واگذاری طرح های نیمه تمام به نفع دستگاه های اجرایی است","describe":" قزوین – ایرنا – استاندار قزوین گفت: واگذاری طرح های نیمه تمام دولتی به بخش خصوصی به نفع دستگاه های اجرایی است و مدیران باید دراین زمینه اهتمام بیشتری داشته باشند.", "text":"به گزارش ایرنا عبدالمحمد زاهدی شامگاه سه شنبه در جلسه واگذاری پروژه های تملک دارایی استان، افزود: متاسفانه روال نادرستی از گذشته در کشور به دلیل اقتصاد نفتی ایران شکل گرفته است و مردم و مسئولان فکر می کنند باید تمامی پروژه ها و طرح ها توسط دولت تکمیل شده و به بهره برداری برسد.وی ادامه داد: این درحالی است که کشورهای پیشرفته بسیاری از طرح هایی که دولت در ایران متولی آنها است را به بخش خصوصی واگذار کرده و با سرعت بیشتر و هزینه کمتر آنها را به بهره برداری می رسانند.استاندار با بیان اینکه دستگاه های اجرایی باید در واگذاری طرح های نیمه تمام به بخش خصوصی با اهتمام بیشتری اقدام کنند افزود: مدیران دستگاه ها نباید احساس کنند اگر امکان و طرحی را واگذار می کنند اهمیت و قدرت دستگاه آنها کاهش می یابد بلکه مشکلات آنها کمتر شده و باری از دوش دولت برداشته خواهد شد.زاهدی یادآور شد: خوشبختانه مصوبه فرا قانونی شورای عالی روسای سه قوه که با دستور مقام رهبری تشکیل شده است مشکل را در مورد قوانین دست و پاگیر و بوروکراسی های واگذاری طرح های نیمه تمام حل کرده و باید دستگاه ها با جدیت و سرعت بیشتری برای واگذاری این طرح ها اقدام کنند.وی گفت: باید از تمامی ظرفیت های این مصوبه استفاده کنیم چون وجود معافیت های مالیاتی، آزادی عمل در قیمت گذاری طرح ها و قائل شدن مشوق ها برای سرمایه گذاران از جمله مزیت هایی هستند که دست سازمان ها را برای واگذاری طرح ها بسیار باز گذاشته است.استاندار قزوین خاطر نشان کرد: باید جلسات کارگروه های واگذاری دستگاه ها مستمر و منظم در استان برگزار شود تا امکانات و طرح های قابل واگذاری برای برون سپاری به بخش خصوصی شناسایی و احصا شوند.زاهدی خاطر نشان ساخت:باید اقدام مدیران برای واگذاری طرح های نیمه تمام به بخش خصوصی به عنوان یکی از معیارهای ارزیابی عملکرد آنها لحاظ شود تا شاهد تسریع در واگذاری طرح ها به بخش خصوصی باشیم.6101            "}