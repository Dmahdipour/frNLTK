{"onTitr":"","titr":" 22مرکز سلامت روان محلی در پایتخت راه اندازی می شود","describe":" تهران-ایرنا-مدیرکل سلامت شهرداری تهران با اشاره به راه اندازی 22 مرکز سلامت روان محلی در پایتخت گفت: در این مراکز ضمن انجام اقدامات اجتماع محور سلامت روان محلی، خدمات مشاوره و روان‌شناسی به شهروندان ارائه می شود.", "text":"زینب نصیری روز یکشنبه در گفت و گو با خبرنگار ایرنا اظهارداشت: طرح مراکز سلامت روان محلی نیمه دوم امسال در 22محله شهر تهران (هر منطقه یک محله) به صورت آزمایشی اجرا خواهد شد.وی، اقدامات اجتماع محور سلامت روان محلی را راهبردی برای دسترسی بیشتر مردم به خدمات روانشناختی و سلامت روان در محله دانست و گفت: اداره کل سلامت شهرداری تهران با همکاری معاونت مشاوره و امور روانشناختی سازمان بهزیستی کشور، اقدام به راه اندازی این مراکز ذیل خانه های سلامت کرده است. نصیری افزود: این خدمات مبتنی بر دیدگاه سلامت روان، روان‌شناسی و انجام مشاوره اجتماع نگر است که بر اساس آن کارشناسان، فعالانه به سوی مردم رفته و با استفاده از مهارت های تسهیلگری و حمایت طلبی به اجرای برنامه های سلامت روان توسط مردم کمک می کنند.مدیرکل سلامت شهرداری تهران، تحقق بخشیدن به اهداف راهبردی سلامت روان، ارتقای سلامت روان افراد و اجتماع از طریق مداخله در مولفه‌های اجتماعی سلامت روان در اجتماعات محلی با رویکرد اجتماع‌ محور، بهره‌ گیری از توان علمی فارغ ‌التحصیلان در حوزه روان ‌شناسی، مشاوره و مددکاری اجتماعی برای ارائه خدمات سلامت روان به مردم محله و هم‌ افزایی نقش های کلیدی ذینفعان را از اهداف راه اندازی مراکز سلامت روان محلی عنوان کرد.نصیری اظهارداشت: ایجاد دسترسی برای همه شهروندان به خدمات روانشناختی و سلامت روان و توزیع عادلانه خدمات برای همه، دستیابی به «شهر زیست‌پذیر، شهروند مشارکت پذیر» و برنامه ‌ریزی برای پیشگیری از آسیب های اجتماعی تهدیدکننده سلامت روان و تلاش برای بازتوانی از دیگر اهداف این طرح است.به گفته وی، برای اجرای بهینه برنامه‌ها نیاز است تا کارشناسان مجری طرح، آموزش های پایه و تخصصی را در این حوزه فرابگیرند که نخستین دوره آموزشی از چهارم تا 15مهر ماه برگزار شده و در نیمه دوم مهرماه اجرای طرح به صورت رسمی آغاز می شود.مدیرکل سلامت شهرداری تهران در بخش دیگری از سخنان خود با اشاره به آمارهای سازمان جهانی بهداشت در ابتلای حدود 10 درصد از جمعیت بزرگسال در جهان به اختلالات روانی گفت: براساس این نتایج از هر چهار نفر در جهان یک نفر در طول زندگی خود به یکی از اختلالات روانپزشکی مبتلا خواهد شد.نصیری افزود: در کشور ما نیز نتایج حاصل از آخرین پیمایش سلامت روان در سال 1390 نشان دهنده این است که 23 درصد از افراد 15 تا 64 ساله در کشور دچار یک یا چند نوع اختلال روانپزشکی هستند.وی اظهارداشت: حدود دو سوم از افراد مبتلا (65 درصد) گرچه از اختلالات روانپزشکی رنج می‌برند اما با وجود تلاش های نهادهای مختلف برای ایجاد دسترسی شهروندان به خدمات سلامت روان، این افراد از مداخلات بهداشتی و درمانی مناسب برخوردار نمی ‌شوند. نصیری، اصلاح وضعیت موجود را نیازمند اجرای برنامه‌های جامع، ابتکارات نوین و هماهنگی نهادهای ذی ‌ربط دانست.تهرام/7245/ 1539            "}