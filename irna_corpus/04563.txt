{"onTitr":"","titr":" 315 هزار دوز واکسن هاری وارد کشور می شود","describe":" بجنورد- ایرنا- مدیرکل اداره بهداشت و مدیریت بیماریهای دامی سازمان دامپزشکی گفت: برای مبارزه با هاری، حدود 315 هزار دوز واکسن هاری بزودی وارد کشور می شود.", "text":"سیدبهمن نقیبی روز دوشنبه در گفت و گو با خبرنگار ایرنا اظهار داشت: برای تامین واکسن هاری، مناقصه لازم برگزار شده و امید است این میزان واکسن تا 24 مهرماه از کشور چک وارد شود.وی با بیان اینکه هر ساله شمار زیادی حیوان گزیدگی در کشور گزارش می شود، افزود: البته هر حیوان گزیدگی دلیل بر ابتلا به بیماری هاری نیست اما باید اقدامات پیشگیرانه صورت گیرد. نقیبی اضافه کرد: اقدامات پیشگیرانه و مبارزه با بیماری هاری در سگ های قلاده دار انجام می شود.وی در باره کمبود واکسن هاری در کشور گفت: در یکی دو روز گذشته، یک محموله واکسن هاری بر اساس نیاز استان ها، توزیع شد و امید می رود با ورود محموله جدید، مشکل این حوزه برطرف شود.به گفته مدیرکل اداره بهداشت و مدیریت بیماری های دامی سازمان دامپزشکی، سالانه 450 هزار قلاده سگ صاحب دار در کشور علیه بیماری هاری مایه کوبی می شوند. نقیبی در خصوص وضعیت داروی بخش دام کشور گفت: بر اساس نیازهای برآوردی، در زمینه تامین دارو و واکسن، تدابیر خوبی صورت گرفته که البته در صورت پیشامد شرایط خاص، باید با مدیریت داشته ها، از بروز معضل حاد جلوگیری کنیم. وی درباره تاثیر بروز بیماری های دامی بر اقتصاد کشور گفت: لمپی اسکین یکی از بیماری ها است که بر گوشت و پوست دام  تاثیر می گذارد و درصورت شیوع در مقیاس زیاد، می تواند در اقتصاد موثر باشد.مدیرکل اداره بهداشت و مدیریت بیماری های دامی سازمان دامپزشکی تصریح کرد: بیماری تب مالت و سل هم بیماری مهم مشترک میان انسان و دام است که باید مورد توجه باشد، بیماری شاربن هم که بر صنعت پشم تاثیرگذار است می تواند در صورت شیوع، بشدت اقتصاد را تحت الشعاع قرار دهد. نقیبی به برگزاری اجلاس مدیران دامپزشکی کشورهای عضو اکو در تهران اشاره و بیان کرد: این اجلاس در حال برگزاری است و امیدواریم خروجی آن اتخاذ راهکارهایی برای مدیریت بیماری های فرامرزی و همکاری بیشتر در زمینه کنترل بیماری ها باشد.وی درباره مایه کوبی دام علیه بیماری پی.پی.آر گفت: این اقدام به صورت هدفمند اجرا می شود که 30 تا 40 درصد از دام ها را پوشش می دهد که در سال های آتی ممکن است به 50 میلیون دوز واکسن نیاز پیدا کنیم. وی گفت: مایه کوبی دام علیه تب برفکی نیز به صورت انبوه انجام می شود و تلاش داریم تمام جمعیت دام سبک و سنگین زیر پوشش این طرح قرار گیرند. وی در باره اقدامات پیشگیرانه در زمینه بیماری آنفلوانزای فوق حاد پرندگان گفت: اقداماتی را در دستور کار داریم و در 9 استان که خطر بالایی در این زمینه دارند، مایه کوبی طیور تخم گذار و مرغ مادر علیه این بیماری در حال انجام است.مدیرکل اداره بهداشت و مدیریت بیماری های دامی سازمان دامپزشکی تصریح کرد: انجام اقدامات ساختاری در واحدهای مرغداری به لحاظ امنیت زیستی در شماری از استان ها انجام شده که علاوه بر آن آموزش مرغداران هم عملی می شود. نقیبی افزود: همچنین با همکاری نیروی انتظامی، تعزیرات حکومتی و سایر نهادهای مرتبط، از حمل غیرمجاز کود طیور با جدیت جلوگیری می شود.7185/5132            "}