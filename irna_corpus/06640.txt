{"onTitr":" نماینده مجلس:    ","titr":" مسایل کودکان بدون راهبرد کارشناسی به آسیب تبدیل می شود","describe":" سمنان - ایرنا - نماینده مردم سمنان، مهدیشهر و سرخه در مجلس شورای اسلامی  گفت: مسایل مربوط به کودکان در حوزه جسمی و روانی دارای پیچیدگی هایی است که بدون راهبرد کارشناسانه ممکن است به آسیب بدل شود.", "text":"به گزارش ایرنا، احمد همتی روز شنبه در نشست کارگروه بانوان استان سمنان با موضوع کودک در سالن غدیر استانداری افزود: مطرح شدن برخی مسایل حوزه کودکان و خانواده بدون نظر کارشناسی فاجعه ای وحشتناک است.وی تاکید کرد: مسوولان از سخن گفتن براساس سلیقه و بدون نظر کارشناسی پرهیز کنند.نماینده مردم سمنان، مهدیشهر و سرخه در مجلس شورای اسلامی اظهار داشت: ادعا تکیه بر یک حدیث به عنوان راهکار حل تمام مشکلات در حوزه خانواده یک اشتباه بزرگ است و نتیجه چنین سخن و اقدامی منجر به بن بست می شود.همتی تصریح کرد: فردی نمی تواند ادعا کند نسبت به تمامی مسایل و حوزه های مربوط به خانواده مطلع است، چرا که مسائل مربوط به تربیت کودکان و خانواده بسیار پیچیده و گسترده است.وی اضافه کرد: قانون حمایت از کودکان به تازگی در مجلس تصویب شده و ضروریست مسوولان در اجرای این قانون اهتمام ویژه داشته باشند.وی خاطر نشان کرد: در استان سمنان 202 مورد ازدواج زیر 15 سال ثبت شده است و باید با اجرای قانون از چنین وقایعی جلوگیری کرد.نماینده مردم سمنان، سرخه و مهدیشهر در مجلس شورای اسلامی یادآور شد: قانون منع ازدواج دختران زیر 13 سال و پسران زیر 15 برای جلوگیری از ازدواج زودهنگام براساس فتوای برخی مراجع تقلید تصویب شده است.به گزارش ایرنا، نشست کارگروه بانوان استان سمنان به ریاست سعید ناجی معاون سیاسی، امنیتی و اجتماعی استانداری برگزار شد و مسوولان با توجه به اهمیت مقوله سلامت جسم و روان کودکان در این باره بحث و تبادل نظر کردند.ازدواج زودهنگام یکی از آسیب هایی است که کودکان را تهدید می کند؛ بنا بر آمارهای رسمی، سالانه 180 هزار ازدواج زودهنگام در کشور انجام می شود که 24 درصد مجموع ازدواج ها را شامل می شود.7342/6103            "}