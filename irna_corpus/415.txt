به گزارش ایرنا امام جمعه سبزوار گفت: تصویب کنوانسیون مقابله با تامین مالی تروریسم (سی.اف.تی) در مجلس شورای اسلامی تضمینی برای حل مشکلات اقتصادی کشور نیست.حجت الاسلام غلامرضا مقیسه با انتقاد از مصوبه اخیر مجلس افزود: نمایندگان در حالی این لایحه را تصویب کردند که مقام معظم رهبری در دیدار با نمایندگان فرموده بودند این کنوانسیون ها برای تسلط استکبار به کشورهای ضعیف است که باید در بررسی این لوایح دقت لازم را داشته باشند. وی اظهار داشت: وزیر امور خارجه ما هم که متخصص ترین و آگاه ترین فرد در این باره است، گفت که عدم تصویب این لوایح بهانه محکمی برای فشار اقتصادی بیشتر امریکا است. امام جمعه سبزوار گفت: امریکا برای توطئه هیچگاه دنبال بهانه نبوده بلکه با تزویر و دروغ اهداف خود را پیش می برد چنانکه امریکا و سازمان ملل داعش را به عنوان گروه ترورریستی می شناسند اما از داعش پشتیبانی و حمایت دارند. امام جمعه تربت حیدریه نیز با تاکید بر ضرورت رعایت حجت شرعی در رسیدگی به امور محوله توسط مسئولان نظام، گفت: به نظر می رسد اقدام مجلس در تصویب لایحه پیوستن ایران به اف.ای.تی.اف چندان با حجت شرعی منطبق نبود و اکثر مراجع تقلید نیز با آن موافق نبودند.حجت الاسلام محمدرضا عصمتی با اشاره به صحبت های وزیر امور خارجه ایران، افزود: بهانه های آمریکا تمام نشدنی است و وقتی دست از سر ما برمی دارد که دست از آرمان های خود برداریم.امام جمعه موقت گناباد نیز با اشاره به تصویب لایحه سی.اف.تی در مجلس گفت: نباید با اتهام زنی در این زمینه کشور را دو قطبی کرد چون این مساله خلاف منویات رهبر معظم انقلاب اسلامی است.    حجت الاسلام حسین اسلامی از شورای نگهبان خواست بدون مصلحت اندیشی با بررسی دقیق این لایحه نظر خود را اعلام کند. وی گفت: یقینا راهکار مقابله با آمریکا تلاش برای راضی کردن این کشور نیست و تنها راه معقول خنثی کردن دشمنی آمریکا، افزایش قدرت در برابر آمریکا است. 2095/8145/7495/6121/5132
      
      