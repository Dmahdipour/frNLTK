{"onTitr":"","titr":" شتاب توزیع لاستیک خودروهای سنگین در یزد","describe":" یزد - ایرنا - اهمیت تامین لاستیک خودروها به ویژه صنعت حمل و نقل بر کسی پوشیده نیست و با توجه به شرایط اقتصادی کشور تا حدودی کمیاب و گران تر از گذشته شد و چالش هایی را هم برای رانندگان خودروهای سنگین ایجاد کرد.", "text":"به گزارش ایرنا تا چندی قبل انواع لاستیک خارجی و داخلی در مغازه های یزد یافت می شد، این روزها با توقف تعدادی کامیون در گوشه و کنار شهر، وقفه ای موقت در چرخه حمل و نقل ایجاد شد و تأثیر آن بر قیمت برخی کالاها، مورد توجه همگان قرار گرفت.با توجه به مشکل پیش آمده، افزایش قیمت ارز و فعالیت برخی سودجویان در احتکار لاستیک، زمینه افزایش چند برابری تولید داخلی آن نیست . از سوی دیگر قیمت برخی لاستیک ها سه تا چهار برابر نسبت به قبل افزایش یافت و موجب کاهش قدرت خرید دارندگان خودروهای سنگین شده است.کشف چند انبار احتکار لاستیک در ابرکوه و یزد، نشان می دهد، مشکل رانندگان تنها متوجه بی ثباتی قیمت ارزهای خارجی نیست و برخی از نبود نظارت بر نحوه توزیع آن حکایت دارد.همچنین برای ساماندهی این امر، سامانه ای در یزد طراحی و به عنوان طرح ملی پذیرفته شد.برای رفع این چالش تلاش هایی از سوی وزارتخانه های صنعت ، معدن و تجارت (صمت)، راه و شهرسازی ، سازمان راهداری و حمل و نقل جاده ای و استانداری ها انجام شد.در این ارتباط می توان به توزیع لاستیک کامیون از طریق سامانه یادشده و طرح بیمه تکمیلی 900 راننده و اعضای خانوده آنها که از مرداد ماه امسال در کشور آغاز شد، اشاره کرد. با توجه به مشکلات یادشده ، رانندگان خودروهای سنگین چند بار در برخی استان ها از حمل و نقل بار خودداری کردند و آنهایی که قصد حمل بار داشتند با ممانعت برخی افراد مواجه شدند .به گفته رئیس سازمان راهداری و حمل‌ و نقل جاده‌ای با همکاری گشت راهداری، نیروی انتظامی و دادستانی، با اخلاگران جاده‌ای برخورد قضایی شد و کامیوند‌اران می‌توانند به راحتی تردد کنند.عبدالهاشم حسن نیا افزود: حدود 13 هزار حلقه لاستیک از واحد  اموال تملیکی هرمزگان تحویل و در بندرعباس در حال توزیع است.وی با بیان اینکه تعدادی از این لاستیک‌ها‌ در تهران و سایر مناطق توزیع می‌شود، ادامه داد: تا چند روز آینده حدود پنج هزار حلقه لاستیک در فارس توزیع می‌شود که پیش از این حدود چهار هزار حلقه توزیع شده بود.معاون وزیر راه و شهرسازی در مورد قیمت ها گفت: قیمت هر جفت لاستیک‌های تحویلی از سازمان اموال تملیکی 25 میلیون ریال است.وی ادامه داد: این عدد نسبت به بازار و لاستیک‌هایی که از گمرک ترخیص می‌شود، بسیار مناسب‌تر است.در یزد تلاش هایی برای حل این مشکل انجام شد، معاون هماهنگی امور اقتصادی و توسعه منابع انسانی استانداری یزد از سازمان صنعت، معدن و تجارت(صمت) خواست کرد با همکاری راهداری، توزیع لاستیک را سرعت دهند و برای ورود سریعتر سهمیه استان از بندرعباس تلاش کنند.علی زینی وند با اشاره به مشکل رانندگان حوزه آرد و نان تأکید کرد: باید با تهیه فهرستی از کامیون های این حوزه ، ارائه لاستیک به آنها در اولویت قرار گیرد.وی ادامه داد: برای توزیع لاستیک خودروهای نیسان به پایین و درون شهری باید سازمان صمت با همکاری اتحادیه های توزیع لاستیک و فرمانداری ها ، ساز و کار جدیدی تعریف کنند .معاون هماهنگی امور عمرانی استانداری یزد نیز گفت: با توجه به ناهماهنگی‌های به وجود آمده در بازار از جمله کمبود لاستیک، افزایش کرایه و بهای لوازم‌یدکی اعتراض‌هایی از سوی رانندگان مطرح شد و برخی فعالیت‌های خود را متوقف کرده بودند. محسن صادقیان افزود: در شرایط حاضر به‌ اندازه کافی در بازار لاستیک وجود دارد و با کمبودهایی برای سه سایز خودروهای سنگین مواجه هستیم و دلیل نبود توازن بروز موانع در مسیر تولید داخلی و واردات است. وی با اشاره به اینکه به دلیل کمبود مواد اولیه تولید داخلی با مشکل روبروست، اضافه کرد: از سوی دیگر واردات تحت تاثیر  تحریم‌ و نوسان قیمت ارز قرار گرفت که آثار آن در عرضه و تقاضای بازار مشخص می‌شود. صادقیان تصریح کرد: سامانه الکترونیکی کنترل وضعیت لاستیک  برای نخستین بار راه‌اندازی شد تا لاستیک موجود در بازار از طریق این سامانه به دست راننده واقعی برسد. به گفته وی، پس از تایید کارآیی و تأثیر سامانه موضوع در سطح ملی مطرح شد و رانندگانی می‌توانند لاستیک دریافت کنند که در سیستم بارنامه فعال هستند و راننده غیرفعال شرایط دریافت لاستیک را ندارد. این مسئول تصریح کرد: مدیریت این سامانه در اختیار اتحادیه شرکت‌های حمل‌ونقل بار و مسافر است که با رانندگان ارتباط مستقیم دارد و شرایط را تسهیل می‌کند. معاون استانداری یزد در ادامه با بیان اینکه مجوز واردات لاستیک برای یزد صادر شد ، اظهار داشت: از سوی دیگر برای واردات لاستیک رایزنی‌هایی توسط استانداری با وزارت صنعت، معدن و تجارت صورت گرفت و مجوز صادر شد. صادقیان گفت: با توجه به شناسایی انبارهای لاستیک در کشور، تغییر تعرفه گمرکی و آزادسازی لاستیک‌های وارداتی شاهد شتاب در توزیع خواهیم بود. معاون استانداری یزد بیان کرد: با توزیع ساماندهی لاستیک‌های موجود و واردات لاستیک‌هایی که در حال پیگیری است امیدواریم، چند روز آینده وضعیت بهتری را نسبت به شرایط حاضر شاهد باشیم. وی یادآور شد: نظارت و کنترل در استان، تقویت انبارهای تملیکی و انباشت لاستیک شناسایی‌شده با هماهنگی سازمان صمت ، تعزیرات و معاونت اقتصادی؛ لاستیک‌های کشف‌شده مستقیما از طریق سامانه حمل‌ونقل جاده‌ای در اختیار رانندگان قرار می گیرد . برخی رانندگان از نحوه توزیع لاستیک گلایه هایی داشتند که در این خصوص مدیرکل راهداری و حمل و نقل جاده‌ای یزد گفت: سهمیه لاستیک استان افزایش یافت و قرار است لاستیک‌ها توسط اتحادیه کامیونداران توزیع شود.علی علیخانی از واردات سهمیه جدید استان از بندرعباس خبر داد و اظهار داشت: قرار است 400 حلقه لاستیک سایز 1200 در 24 ویژه کامیون که از بندرعباس بارگیری شده در یزد توزیع شود.وی با بیان اینکه ظرف 2 تا سه ماه آینده 60درصد ظرفیت مورد نیاز لاستیک یزد وارد استان خواهد شد ، اضافه کرد: تعرفه واردات از 30 به 10 درصد کاهش یافت و تمهیدات لازم برای آزاد سازی محموله‌ها در گمرکات و پیگیری ترخیص زود هنگام  انجام شد.مدیرکل راهداری یزد با اشاره به اینکه چند نفر برای واردات لاستیک انتخاب شدند ، اضافه کرد: از این تعداد ، یک نفر به چین اعزام شد و به زودی محموله خریداری شده وارد یزد خواهد کرد.این مسئول یکی از مشکلات لاستیک را کاهش انواع خارجی آن عنوان کرد و گفت: لاستیک مورد نیاز کشور پنج میلیون حلقه است در صورتی که تولید داخلی 1.5 میلیون حلقه است.مدیرکل راهداری و حمل و نقل جاده‌ای یزد تصریح کرد: مجموع توزیع لاستیک در کشور به 70 تا 80 هزار حلقه رسیده که به هیچ وجه با میزان مصرف، قابل مقایسه نیست.به گفته علیخانی ، سه استان از جمله یزد، درخواست داشت با همکاری سیستم دولتی، لاستیک وارد کند به نوعی هم تحریم‌ها را دور بزنیم و هم مشکل مردم را حل کنیم.وی ادامه داد: اگر لاستیک‌ کشف شده از انبارها با قیمت مصوب وارد چرخه توزیع شود، بخشی از مشکل رففع خواهد شد.علیخانی درباره بیمه تکمیلی رانندگان گفت: اگر راننده ای تحت پوشش بیمه تکمیلی قرار نگرفته است مورد را از طریق سامانه اعلام کند.غیر از رانندگان برون شهری و کامیونداران، فعالان و رانندگان بخش معدن و رانندگان هم گلایه هایی داشتند، رئیس خانه معدن یزد در جلسه اقتصاد مقاومتی یکی از مشکلات را نبود و گرانی لاستیک ماشین‌آلات معدنی عنوان کرد.سعید افضلی پور افزود: به‌عنوان نمونه قیمت لاستیک لودر با بیش از چهار برابر به 350 میلیون ریال رسید و یا خودرو « دامتراک» 900 میلیون ریال خریداری می‌شود. وی درخواست کرد، همانگونه لاستیک به کامیونداران با قیمت مناسب تحویل می‌شود در اختیار دارندگان ماشین‌آلات معدنی نیز گذاشته شود.رئیس سازمان مدیریت و برنامه‌ریزی یزد در این ارتباط با اشاره به مشکل بخش معدن گفت: تأمین لاستیک ماشین‌آلات از جمله  مشکل معدنکاران استان است.سیدمجتبی حسینی‌پور افزود:  تأمین لاستیک ماشین‌آلات از اولویت‌های مهم ستاد راهبری است و در جلسه اقتصاد مقاومتی در مورد تأمین لاستیک کامیونداران تصمیمات خوبی گرفته شد.مسئول اتحادیه صنف لاستیک‌فروشان یزد هم گفته بود: 340 واحد زیرپوشش این اتحادیه است که 20 واحد نماینده شرکت‌های وارداتی لاستیک هستند.ناصر صادقیان افزود: هم اکنون 30 درصد لاستیک‌های تی‌.بی.‌آر را یک شرکت داخلی تولید و 70 درصد لاستیک مورد نیاز کشور وارداتی است و اخلال در واردات باعث افزایش قیمت‌ شده است.وی افزود: لاستیک کامیون با حواله‌ای و لاستیک‌ سواری بدون حواله‌ توزیع می شود و به هیمن دلیل قیمت مصوب با قیمت آزاد در بازار تفاوت دارد، زیرا عرضه‌ کم و تقاضای زیاد باعث محدودیت لاستیک در استان شد.به هر صورت امیدواریم با فروکش کردن التهاب بازار ارز و مشکلی که عمدتا از ناحیه دلالان برای کالاهای مورد نیاز مردم ایجاد شد، این مساله هرچه سریعتر رفع و ثبات و آرامش واقعی در صنعت حمل و نقل بار برقرار شود.سالانه 22 تا 24 میلیون تن بار توسط ناوگان حمل و نقل جاده‌ای  از مبدا استان جابجا می شود و یزد از نظر حمل کالا در میان 31 استان در ردیف هفتم قرار دارد. یزد 681 کیلومتر بزرگراه، 657 کیلومتر راه اصلی، 980 کیلومتر راه فرعی و 2هزار و 250 کیلومتر راه روستایی دارد که 1267 کیلومتر آن جزو راه‌های شریانی و ملی است. هرماه به‌ طور متوسط 5.5 الی 6.5 میلیون دستگاه خودرو از جاده‌های استان یزد تردد می‌کند. 16 هزار راننده در یزد فعالیت دارند که 14 هزار نفر زیرپوشش اداره کل راهداری و حمل‌ونقل جاده‌ای هستند و با خانواده‌های آنها حدود 10 درصد جمعیت استان زیرپوشش این مجموعه قرار دارند. از مجموع رانندگان 9 تا 10 هزار نفر در عرصه رانندگی کامیون فعالیت دارند. استان یزد بر پایه سرشماری آبان سال 1395، یک‌میلیون و 138هزار نفر جمعیت دارد که 85 درصد در 21شهر و بقیه در روستاها و آبادی‌ها و مناطق عشایری زندگی می‌کنند. گزارش از محمودرضا رحمانی 1968/ 2047            "}