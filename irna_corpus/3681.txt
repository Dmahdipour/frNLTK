{"onTitr":"","titr":" دوندگان پیشکسوت گیلانی در مسابقات قهرمانی کشور درخشیدند","describe":" رشت - ایرنا - دوندگان گیلانی در دومین دوره مسابقات پیشکسوتان قهرمانی کشور در مجموعه ورزشی انقلاب تهران موفق به کسب 14 مدال شدند.", "text":"مسئول روابط عمومی اداره کل ورزش و جوانان گیلان روز سه شنبه در مصاحبه با خبرنگار ایرنا اظهار داشت: در این دوره از مسابقات ، دوندگان گیلانی در رشته ها و رده های سنی مختلف موفق به کسب شش مدال طلا ، یک مدال نقره و شش مدال برنز شدند.  سعید علیپور  ادامه داد: در این رقابت ها و در رشته 400 متر رده سنی 35 الی 39 سال ، اسکندر بلوکی و در رده سنی 50 الی 54 سال اسلام دولتی سیامکانی دوندگان شایسته گیلانی موفق به کسب مدال طلا و مقام قهرمانی این مسابقات شدند.   وی افزود : در رشته 800 متر رده سنی 45 تا 49 سال نیز ، اسلام دولتی از استان گیلان  مقام سوم و مدال برنز این دوره از رقابت ها را به خود اختصاص داد.   وی در ادامه بیان کرد: در رشته 5000 متر در رده سنی 45 الی 49 سال هادی رمضانی نرگسی و در رده سنی 60 الی 64 سال داود صیادسروری از استان گیلان موفق به کسب مدال برنز شدند.   مسئول روابط عمومی اداره کل ورزش و جوانان گیلان افزود: در رشته پرش ارتفاع رده سنی 55 تا 59 سال نیز، ایوب سجودی ورزشکار شایسته گیلان موفق به کسب مقام سوم و مدال برنز شد.   وی اظهار کرد: در رشته پرتاب وزنه نیز که با درخشش دوندگان گیلانی همراه بود، در رده سنی 35 تا 39 سال مهدی کاظمی عنوان قهرمانی و پژمان روحانی مقام سوم را کسب کردند ، در رده سنی 60 الی 64 سال شعبانعلی پرکار به مقام قهرمانی رسید و فرامرز احمدی نیز سکوی دوم و مدال نقره را به خود اختصاص داد.   علیپور تصریح کرد: در رقابت های پرتاب دیسک پیشکسوتان کشور نیز ، در رده سنی 35 الی 39 سال مهدی کاظمی از گیلان قهرمان شد و پژمان روحانی دیگر ورزشکار گیلانی نیز موفق به کسب مدال برنز و مقام سوم شد.   وی افزود: در همین رشته و در رده سنی 60 الی 64 سال ، شعبانعلی پرکار ورزشکار پیشکسوت گیلانی مقام قهرمانی و مدال طلا را کسب کرد و فرامرز احمدی نیز سوم شد تا مدال برنز این رقابت ها را تصاحب کند.   در دومین دوره رقابت های دو و میدانی قهرمانی پیشکسوتان کشور، 500 ورزشکار این رشته از استان های مختلف در مواد مختلف در تهران با هم به رقابت پرداختند.7285 /6030            "}