{"onTitr":" در گفت‌وگوی «ایرناپلاس» با دو تهیه‌کننده سینما مطرح شد؛    ","titr":" گرانی دلار به سینما هم رسید","describe":" تهران-ایرناپلاس: ردپای افزایش قیمت دلار و بی‌ثباتی اقتصادی در تولیدات آثار سینمایی و دستمزد بازیگران هم دیده می‌شود.", "text":"سید امیر سیدزاده اولین تهیه‌کننده‌ای بود که با انتقاد از بی‌ثباتی اوضاع اقتصادی و نوسانات ارزی و تأثیر مستقیم شان روی تولید آثار سینمایی، از بالا رفتن دستمزد برخی از بازیگران صحبت کرد. افزایش قیمت دلار به افزایش هزینه‌های موردنیاز تهیه‌کنندگان می‌انجامد و می‌تواند حتی ساخت آثار سینمایی را محدود کند. با سید جمال ساداتیان و محمدحسین قاسمی، دو تن از تهیه‌کنندگان سینما در این باره به گفت‌وگو پرداختیم که در ادامه می‌خوانید.**تأثیر نوسانات ارزی روی فیلم «متری شش و نیم» ساداتیان تهیه‌کننده فیلم‌هایی مانند «به رنگ ارغوان» و «دایره زنگی»، درباره افزایش قیمت دلار و تأثیراتش روی تولید آثار سینمایی به خبرنگار ایرناپلاس گفت: تمام کالاهایی که در ایران تولید و یا توزیع می‌شوند، مستقیم و یا غیرمستقیم نیازمند ارز خارجی، چه دلار و چه یورو هستند. وقتی یک بازار آشفته در این عرصه ایجاد شود، قطعاً روی بازار داخلی هم تأثیر می‌گذارد. در این چند ماه اخیر حتی شاهد این بودیم که انبارهایی پر از مواد اولیه بودند که به‌دلیل آشفته بودن بازار آن‌ها را عرضه نمی‌کردند. وقتی قیمت‌ها تغییر کند طبیعتاً دستمزدها هم تغییر می‌کند. مثل یک چرخه و زنجیره همه به هم مرتبط و متصل هستند.ساداتیان درباره اثرات مستقیمی که این نوسانات ارزی روی تولید آثار و فعالیت‌هایش داشته، افزود: دقیقاً در اوج زمانی که هم فیلم «متری شش و نیم» را تولید می‌کردم و هم سالن سازی سینما داشتم، این نوسانات روی هردوی این‌ها تأثیر داشت. وقتی برای خرید یک سری از جنس‌های ساده و موردنیاز بازسازی سینما «آستارا» تجریش به بازار رفتیم فروشنده‌ها علی‌رغم دارا بودن این وسایل، از فروششان ممانعت می‌کردند.** همفکری و تعامل باعث می‌شود این بحران‌ها را مرتفع کنیمتهیه‌کننده «متری شش و نیم» با تأکید بر ایثار و همفکری در شرایط بحرانی، بیان کرد: بالاخره همه در این کشور زندگی می‌کنیم. هر انسانی بر اساس سطحی از درآمد زندگی‌اش را اداره می‌کند. ولی این حاکی از این نیست که اگر کشور دچار یک بحران شود، همه روی مواضعشان بایستند که خود عملاً تولید را بیشتر تحت تأثیر قرار می‌دهد. آن بخش ایثار، همفکری و همکاری‌های متقابل در این شرایط باید خود را نشان دهد. وقتی شرایط بحرانی می‌شود، همه سعی کنیم کمی صرفه‌جویی کنیم و طرف مقابلمان را درک کنیم. همفکری و تعامل بیشتر باعث می‌شود این بحران‌ها را مرتفع کنیم. اگر بر اساس افزایش قیمت‌های کاذب هر کسی روی همان مواضعش بایستد، پروژه‌ها می‌خوابد و حجم بیکاری زیاد می‌شود. عوامل تخریبی این اتفاق بیشتر است. اگر کمی از مواضعشان عدول کنند بعضی کارها پیش می‌رود.ساداتیان در خاتمه عنوان کرد: خوشبختانه چون ما قراردادهایمان را از قبل امضا کرده بودیم با چنین پدیده‌ای مواجه نشدم و همه دوستان ما هم همکاری می‌کنند.**خیلی از متریال‌های اولیه فیلمبرداری هفت برابر شده استمحمدحسین قاسمی، تهیه‌کننده، درباره تأثیر افزایش قیمت دلار و هزینه‌ها بر روند تولید آثار سینمایی گفت: اتفاقاتی که ما در چند ماه اخیر شاهدش بودیم اثرات مستقیمی بر روند تولید فیلم‌های سینمایی و قیمت یک سری از متریال‌های موردنیاز گذاشته است. برای فعالیت و تولید یک اثر نمایش خانگی و سینمایی باید مدت‌زمان مشخصی را صرف کرد. گروه در این زمان تقریباً تمام اقلام موردنیاز یک خانواده را احتیاج دارد، مانند مواد غذایی و... . این افزایش قیمت‌ها اثرات منفی بسیاری را وارد کرده است و کار به جایی رسیده که باید تصمیمات جدی‌تر گرفت. خیلی از متریال‌های اولیه برای فیلمبرداری مثل فیلتر که خیلی هم ساده است، قیمتشان هفت برابر شده، چه برسد به جزئی‌ترین وسایل موردنیاز یک تیم که لیوان یک‌بار مصرفش یازده برابر شده است.**رها کردن پروژه‌ها در وسط کارتهیه‌کننده «شیار143» در ادامه افزود: خیلی از پروژه‌های دیگر هم یا تولیدشان را شروع نکردند یا اینکه در اواسط کار پروژه را رها کردند. یک اتفاق خوبی که در چند سال اخیر روی داده، تولید یک سری آثار مشترک با بعضی از کشورها یا استفاده از فضای آن کشورها برای تنوع بصری فیلم، که این امر هم تقریباً یا متوقف شده است یا اگر پیشنهادی در این زمینه مطرح شود، تهیه‌کنندگان ناچارند که رد کنند.** پیش پا افتاده‌ترین وسایل و امکانات هم دیگر ثبات ندارندقاسمی با بیان اینکه افزایش قیمت‌ها تأثیر مستقیم در روند تولید اثر جدیدش داشته است، خاطر نشان کرد: خود من یک پروژه در دست دارم که دقیقاً به‌خاطر همین دلیل دست نگه داشته‌ام که ببینم ثبات بازار چه خواهد شد. ببینید فقط بحث دلار نیست. جزئی‌ترین و پیش پا افتاده‌ترین وسایل و امکانات هم دیگر ثبات ندارند.** بچه‌های سینما ممکن است خواستار افزایش دستمزدشان باشندتهیه‌کننده «مصادره» درباره افزایش دستمزد بازیگران با توجه به وضعیت پیش آمده اقتصادی بیان کرد: بی‌انصافی است که بگوییم فقط بازیگران مشمول این وضعیت هستند. در حال حاضر کسی که کار خدماتی انجام می‌دهد یا خدمات فنی مثل لوله‌کشی و... دارد، قیمتی که الان به شما می‌گوید قطعاً با قیمتی که قبل از افزایش دلار بود یکی نیست و شاید هم دو برابر شده باشد. چون هزینه‌های معیشت و زندگی بالا رفته است. به هر حال، اوضاع مناسبی نیست! حالا بعضی‌ها درکارهایشان تأثیر گذاشته است و سعی می‌کنند بخشی‌اش را از فعالیت‌های حرفه‌ای خود جبران کنند. بچه‌های سینما هم هستند که ممکن است خواستار افزایش دستمزدشان باشند که البته این هم در توان پروژه‌ها نیست که بتوانند این مبالغ را جبران کنند، چون تهیه‌کننده هنوز اتفاقی برایش رخ نداده که بتواند این هزینه‌ها را پرداخت کند و شرایط نسبت به گذشته برایش بدتر شده است.گزارش از هنگامه ملکی**اداره کل اخبار چندرسانه‌ای**ایرناپلاس**            "}