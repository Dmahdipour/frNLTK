{"onTitr":"","titr":" همه بحران های یک دیکتاتور از ریتز کارلتون تا قتل خاشقچی","describe":" دوحه - ایرنا - عملکرد ولیعهد سعودی در برخورد با بحران هایی که او طی یک سال اخیر به صورت مستقیم یا غیر مستقیم برای عربستان ایجاد کرده، چهره این کشور در جامعه جهانی را بیش از پیش مخدوش و به مناسبات او در داخل و خارج ضربه اساسی وارد کرده است.", "text":"'محمد بن سلمان' که با رویای بهبود وضعیت اجتماعی و اقتصادی و نشان دادن چهره جدیدی از کشورش در مقابل جهانیان روی کار آمد، در برخورد با بحران های که یا بخش اعظم آن ساخته و پرداخته خود او بوده یا در ایجاد آن نقش زیادی داشته، نه تنها مردم کشورش را بیش از پیش مایوس کرده که اکنون انتقادهای جدی از سوی کشورها ، نهادها و سازمان های منطقه ای و بین المللی را متوجه عربستان کرده است و هر چه بیشتر دست و پا می زند بیشتر در باتلاقی که در اثر عملکردش ایجاد شده، فرو می رود.** سراب اصلاحات برخورد بن سلمان با مقوله فساد در عربستان به عنوان اولین پرونده جدی که قرار بود با تدبیر او به این رذیلت اجتماعی و اقتصادی پایان داده شود، با اقدام به دستگیری شماری از شاهزاده ها و بازرگانان سعودی آغاز شد که نه تنها تاکنون برای کشورش دستاورد مثبتی نداشته که مردم به خوبی پی برده اند که این اقدامات عربستان را از شر فساد نجات نمی دهند و حالا به جای شاهزاده های قبلی این نزدیکان ولیعهد هستند که بدون پاسخگویی به نهادهای نظارتی به حیف و میل بیت المال می پردازند و کسی هم پاسخگو نیست .دستگیری شاهزاده های سرشناس عربستان نه تنها ولیعهد را قدرتمندتر نکرده  که به اختلافات میان اعضای خاندان آل سعود به شدت آسیب وارد کرده، تا جایی که بعد از ناکام ماندن ترور ولیعهد در آوریل گذشته، اخبار موثق از بیتوته بن سلمان در قایق تفریحی و با حضور محافظان خارجی از بیم جان خود حکایت دارد .اظهارات اخیر او در گفت و گو با شبکه آمریکایی 'بلومبرگ' پیرامون مبلغی که از این افراد متهم به فساد دریافت شده، نه تنها التیام بخش درد و رنج مردم عربستان نشد که شمار زیادی از کاربران فضای مجازی و شبکه های اجتماعی با مقایسه اعداد اعلام شده از سوی او و دادستان این کشور، از حیف و میل شدن پول های دریافتی توسط رژیم ابراز نگرانی کردند.اوایل سال جاری میلادی و سه ماه بعد از دستگیری شماری از شاهزاده های سعودی به اتهام فساد، 'سعود المعجب' دادستان عربستان اعلام کرد که از افراد آزاد شده 107 میلیارد دلار دریافت شده که بخشی از آن پول نقد و بخش دیگری املاک است، اما ولیعهد سعودی در گفت وگو با بلومبرگ سخنان متناقضی را بیان کرد .بن سلمان به بلومبرگ گفت: مطمئن نیستم که عدد دقیق چه مقدار است، اما فکر می‌کنم که تا امروز حدود 35 میلیارد دلار از آنها گرفته شده است. فکر می‌کنم که این روند احتمالاً طی 2 سال آینده کامل شود. 40 درصد از مبلغ فعلی (35 میلیارد دلار) به صورت نقد گرفته شده و 60 درصد مابقی به صورت دارایی‌های غیرمنقول است.یکی دیگر از وعده های بن سلمان به مردم عربستان اجرای اصلاحات با هدف مشارکت بیشتر جوانان و زنان در اداره امور کشور بود. خبرگزاری های منطقه روزانه دهها خبر از گشایش های جدید در حوزه های مختلف برای مردم عربستان منتشر می کردند و برخی از این اقدامات به حدی غیر مترقبه و غیر قابل پیش بینی بود که ناظران امور منطقه هر آن احتمال انفجار اجتماعی دراین کشور را می دادند.راه دادن زنان به ورزشگاه ها، اعطای حق رانندگی به زنان ، بازگشایی سالن های سینما و آزاد کردن برخی تفریحات که در گذشته در عربستان تابو و ممنوع بود ، بخشی از این اصلاحات به شمار می رفت که هر روز اخبار آن صفحات روزنامه های عربستان را پر کرده و بازتاب آن در رسانه های منطقه هم چشمگیر بود.این تمام چیزی نبود که مردم عربستان انتظار داشتند . سالها حکومت خاندانی که تنها امتیاز آنها فرزند ذکور پادشاه موسس بود، مردم را بیش از پیش خسته کرده و امید داشتند، بعد از قیام های مربوط به 'بیداری اسلامی' که از سوی حاکمان با مشت آهنین سرکوب شده بود، با حضور ولیعهد جوان و بلندپرواز ، فرصتی برای ابراز عقیده و آزادی بیان بیابند.اما خیلی زود معلوم شد که این حوزه همچنان برای مردم ممنوعه است و کسانی که به دنبال ورود به آن باشند، با دستگیری ، زندان و شکنجه روبرو خواهند شد.ولیعهد سعودی خیلی زود نشان داد که اصلا جنبه مدارا و تحمل را ندارد و کوچک ترین انتقادی را به شدیدترین وجه پاسخ خواهد داد، چنانکه اکنون دهها نفر از کسانی که خواسته های مدنی یا صنفی خود را به ساده ترین و مسالمت آمیز ترین روش بیان کرده اند، با اتهام ارتباط با بیگانه ، تروریسم و مزدوری به راهروهای تنگ و تاریک زندان ها کشانده شده اند و به بی رحمانه ترین روش تحت شکنجه و گرفتن اعتراف های اجباری قرار گرفته اند.روحانیون مشهوری چون 'سلمان و خالد العوده'، 'عوض القرنی'، 'محمد البراک' و فعالان مدنی زن همچون 'سمر بدوی' (برنده جایزه بین‌المللی زن شجاع سال 2012 آمریکا )، ' اسراء الغمغام ' ؛ 'لجین الهذلول'، 'عزیزه الیوسف' و 'ایمان النفجان' اکنون در زندان به سر می برند و بر اساس گزارش رسانه های غربی وضعیت مناسبی در زندان ندارند و شماری از آنها در حالی با بیماری دست و پنجه نرم می کنند که حکومت قائل به مداوای آنها نیست  و در مقابل برای اعتراف به جرایمی که مرتکب نشده اند و دست کشیدن از مخالفت با رژیم، شکنجه می شوند.فعالان عربستانی نوشته اند، بازداشت ها و عدم دسترسی متهمان به کمترین حقوق اساسی، نشان دهنده نمایشی بودن اقدامات بن سلمان در مورد اصلاحات، حذف منتقدان داخلی و مقدمه چینی برای به سلطنت رسیدن وی است.در حالی که این بازداشت‌ها انتقاد مجامع بین‌المللی از جمله عفو بین‌الملل، دیده‌بان حقوق بشر و اتحادیه اروپا را در پی داشته است، عربستان همچنان به بازداشت مخالفان و فعالان حقوق بشری و حقوق زنان ادامه می‌دهد.** زایش تنش های منطقه ای و بین المللی  ماجراجویی های منطقه ای سعودی ها که از زمان پادشاهی 'سلمان بن عبدالعزیز' با شدت بیشتری آغاز شده بود، در یک سال گذشته هم ادامه داشته و ولیعهد جوان جنبه های جدیدی از مداخلات این کشور در مسایل منطقه ای از خود بروز داده است .بازداشت نخست وزیر قانونی لبنان در اکتبر 2017 با هدف تاثیر بر انتخابات این کشور و وادار کردن او به اعلام استعفا، یکی از این اقدامات بود که در نهایت موجب رسوایی سعودی ها شد.بن سلمان به عنوان یکی از طراحان جنگ یمن در یک سال گذشته اسیر قدرت موشک های بالستیکی و پهپاد های ارتش و کمیته های مردمی یمن شده و او در پاسخ اقدام به حملات بیشتر علیه غیرنظامیان و مراکز غیر نظامی و تاسیسات زیربنایی یمن کرده که جنایات 'الحدیده' و 'الصعده' که طی آن دهها کودک دانش آموز جان خود را از دست دادند، به مهم ترین عامل برای انتقاد سازمان های حقوق بشری جهان از این کشور منجر شد تا جایی که ائتلاف خودخوانده عربی ناچار شد حمله به غیر نظامیان در یمن را تایید کند. بن سلمان که پاسخ مناسبی برای شکست در جنگ یمن نداشت، با فرار به جلو، ایران را متهم به حمایت تسلیحاتی از مبارزان یمنی کرد.او با کمک دولت آمریکا تلاش کرد تا با کشاندن موضوع به سازمان ملل متحد، فشارهای بین المللی علیه تهران را افزایش دهد، اما هر بار نمایش او و اربابش در سازمان ملل، شکست و فضاحت بیشتری برای آنها به بار آورد.رژیم سعودی در عرصه میدانی سوریه هم شکست بزرگی از ارتش این کشور و مقاومت دریافت کرد. در عین حال از اقدامات و تجاوزهای آمریکا و رژیم صهیونسیتی به خاک سوریه همچنان حمایت می کند.در 16 ماه گذشته تنش با قطر به عنوان همسایه عربستان و یکی از اعضای شورای همکاری خلیج فارس نه تنها کاهش نیافته که با مواضع توهین آمیز ولیعهد و گماشته های او، روز به روز بر آتش اختلاف میان دو کشور دمیده شده است.سفر جنجالی هفته گذشته ولیعهد سعودی به کویت هم همانطور که انتظار می رفت، به شکست انجامید و امیر کویت به دلیل مواضع مستکبرانه و از سر غرور بن سلمان ، دستور داد او را محترمانه از کشور بیرون کنند.تنش  آفرینی بن سلمان از مرزهای منطقه فراتر رفته و به آمریکای شمالی و اروپا هم کشیده است .رفتار این کشور با کانادا به دلیل درخواست آزادی فعالان مدنی این کشور از سوی اوتاوا جنجال بزرگی را آفرید و در نهایت به قطع کلیه روابط دو کشور انجامید.ولیعهد کم طاقت سعودی همچنین به دلیل انتقاد وزیر خارجه وقت آلمان از ربودن 'سعد الحریری' نخست وزیر لبنان و اجبار او به استعفا ، سفیر این کشور را از برلین فرا خواند و روابط با آلمان را به چالش کشاند.بن سلمان تصمیم گرفته در مقابل اندک انتقادی از اوضاع داخلی و رفتارهای خارجی آل سعود، تنش آفرینی کند، البته این اصل کلی شامل 'دونالد ترامپ' رییس جمهوری آمریکا نمی شود، گویا او حق دارد با زشت ترین کلمات و تحقیر آمیزترین واژه ها مقامات عربستان به ویژه شاه این کشور را مورد خطاب قرار دهد و بن سلمان این مواضع را سوء تفاهم و غیر دقیق بخواند تا دست کشیدن آمریکا از حمایت این کشور موجب سرنگونی آن طی دو هفته نشود. **  آدم ربایی با سوء استفاده از مصونیت دیپلماتیک جدیدترین بحرانی که دامن رژیم آل سعود به ویژه بن سلمان را گرفته، آدم ربایی در استانبول ترکیه است . 'جمال خاشقچی' روزنامه نگار مستقل و ملی گرای عربستانی که به داشتن مواضع ضد حکومتی مشهور است، سه شنبه گذشته بعد از مراجعه به کنسولگری کشورش در استانبول برای ثبت ازدواج خود ، ربوده شد و اکنون بعد از یک هفته کوچک ترین اثری وی در دست نیست . مقام‌های ترکیه‌ای معتقدند که خاشقچی پس از ورود به کنسولگری عربستان در استانبول مفقود شده و هرگز از آنجا بیرون نیامده است. سعودی‌ها مدعی‌اند که از سرنوشت او اطلاعی ندارند.بسیاری از کارشناسان و ناظران بین المللی معتقدند که این موضوع بی شک می‌تواند به بروز تنش در روابط ریاض و آنکارا منجر شود و تلاش‌های صورت گرفته برای ترسیم چهره‌ای اصلاح‌گر از بن سلمان را برای همیشه نابود کند.'کریستین اولریکسن' استاد دانشگاه 'رایس' آمریکا معتقد است که این موضوع ضربه‌ای شدید به حامیان عربستان در غرب است که تلاش می کنند تا از این کشور، چهره ای اصلاح شده و در مسیر تغییرات اساسی به نمایش بگذارند.اولریکسن افزود که تایید قتل خاشقچی می‌تواند روابط ترکیه و عربستان را که همین حالا هم با تنش همراه است، بیش از پیش به سمت وخامت سوق دهد. از سویی دیگر، قتل مرموز خاشقچی جدیدترین چالش در روابط آمریکا و عربستان محسوب می شود. دولت ترامپ صرفا درباره سرنوشت این روزنامه نگار ابراز نگرانی کرده و عربستان هر گونه آگاهی از وضعیت او را بشدت رد کرده است. تایید این که عربستان مسئول ناپدیدشدن و قتل خاشقچی بوده، می تواند تلاش ها را برای حفظ ائتلاف دو کشور پیچیده کند، به ویژه اگر کنگره تصمیم بگیرد عربستان را مجازات کند و افکار عمومی آمریکا خواستار پاسخگویی باشند.این مسئله حتی صدای برخی از اعضای خاندان آل سعود که در تبعید به سر می برند را در آورده است .'خالد بن فرحان آل سعود' که پس از به قدرت رسیدن بن سلمان به عنوان ولیعهد سعودی از کشور گریخت و به آلمان رفت، در صفحه توئیتر خود نوشت: در صورت اثبات نقش عربستان در ترور خاشقجی از مردم خواهم خواست از طریق نافرمانی مدنی علیه دولت حاکم بایستند.وی افزود: بعد از تغییر نظام سیاسی فعلی ، کشور عربی سعودی چهارم بر مبنای قانون اساسی ایجاد و قدرت به 'احمد بن عبدالعزیز' منتقل خواهد شد.احمد بن عبدالعزیز که در لندن به سر می برد، شهریور ماه گذشته در اظهاراتی بی سابقه ، ملک سلمان و بن سلمان ولیعهد او را مسئول جنایات انجام گرفته در یمن معرفی کرد.احمد که پسر بلافصل موسس عربستان و برادر ملک سلمان محسوب می شود، کسی است که دو بار یک بار در دوران ابتدای حکومت ملک عبدالله و بار دیگر در حکومت فعلی از رسیدن به تخت پادشاهی بازماند.اظهارات شاهزاده احمد که در فضای مجازی و شبکه های اجتماعی بازتاب بسیاری وسیعی داشته، اشاره آشکاری به میزان اختلافات و جبهه بندی های درون خاندان آل سعود دارد.وی از ژوئیه تا نوامبر سال 2012 میلادی به مدت 5 ماه وزیر کشور عربستان بود. 'عبدالله بن عبدالعزیز' شاه وقت سعودی با برکناری وی ، 'محمدبن نایف' را جایگزین او کرد.احمد نوامبر گذشته و ساعاتی پیش از بازداشت 11 نفر از شاهزادگان توسط بن سلمان، موفق به فرار و عزیمت به آمریکا شد.اکنون به نظر می رسد جدیدترین بحران بن سلمان، روابط ترکیه و عربستان را تحت شعاع قرار می دهد و تحلیلگران معتقدند، در صورت اثبات به قتل رسیدن خاشقجی وجهه ولیعهد سعودی به ویژه در نگاه واشنگتن و دیگر پایتخت های غربی زیر سؤال رفته و روابط عربستان و ترکیه در پی این قضیه رو به تیرگی می رود.در همین راستا 'جیمز دورسی' تحلیلگر سیاسی با اشاره به مشکلات عربستان در یمن و احتمال به توافق رسیدن برخی کشورها در خصوص عدم فروش اسلحه به ریاض، تاکید کرد که موضوع خاشقجی عواقب زیان باری برای عربستان در خارج به بار خواهد آورد.خاورم**1508**1651            "}