{"onTitr":"","titr":" بسته های پستی با پیوست کتاب رایگان در شیراز توزیع می شود","describe":" شیراز-ایرنا- با هدف ترویج فرهنگ مطالعه در جامعه، 500 عنوان کتاب به صورت رایگان به همراه محموله های پستی به در منازل شهروندان شیرازی ارسال می شود.", "text":"پایگاه اطلاع رسانی و روابط عمومی اداره کل فرهنگ و ارشاد اسلامی استان فارس در گزارش روز یکشنبه خود از قول مدیر کل این نهاد با بیان این مطلب اظهار داشت: این کار فرهنگی در آستانه هفدهم مهرماه که مصادف با روز جهانی پست است در قالب شبکه نامه رسانان دوستدار کتاب شیراز، انجام می شود. صابر سهرابی افزود: شهر شیراز برای کسب عنوان پایتختی کتاب ایران، گام های موثری برداشته و در این مسیر زمینه سازی برای ترویج مطالعه در اقشار اجتماع و صنوف مختلف را مد نظر قرار داده است. وی ادامه داد: بر اساس طرح شبکه نامه رسانان دوستدار کتاب شیراز، که با مشارکت اهالی فرهنگ و رسانه و مدیران اداره کل پست استان فارس برگزار می شود، پنج نفر از نامه رسانان فرهنگور شیراز به صورت نمادین به عضویت این شبکه در می آیند. او گفت: در قالب اجرای این طرح و در نخستین گام، ٥٠٠ عنوان کتاب به صورت رایگان به همراه محموله های پستی این شهر، به منازل شهروندان ارسال می شود. مدیرکل فرهنگ و ارشاد فارس اظهار داشت: کتاب های اهدایی به شهروندان شیرازی، همگی از آثار شاخص نویسندگان استان فارس هستند و ممهور به عبارت و نماد شبکه نامه رسانان دوستدار کتاب شیراز و شعار نامه‌رسانان شیراز، حامی کتاب و کتابخوانی است. سهرابی ادامه داد: این طرح از سوی اداره کل فرهنگ و ارشاد اسلامی و اداره کل پست فارس و دبیرخانه ستاد هماهنگی جشنواره پایتخت کتاب ایران در این استان اجرا می‌شود، افتتاح شبکه نامه رسانان دوستدار کتاب شیراز نیز، شانزدهم مهرماه جاری ساعت ١٢:٣٠ در سالن اجتماعات اداره کل پست فارس برگزار خواهد شد. طرح انتخاب پایتخت کتاب ایران از سال 1393 آغاز شد و تا کنون چهار دوره متوالی آن برگزار شده است. این جشنواره برگرفته از طرح انتخاب پایتخت کتاب جهان است که از سال 2001 میلادی از سوی سازمان علمی، فرهنگی و تربیتی سازمان ملل متحد (یونسکو) آغاز شده است. لقب پایتخت کتاب ایران به شهری اعطا می‌شود که برای تقویت جایگاه کتاب و کتابخوانی تلاش‌هایی درخور توجه داشته است. در نخستین دوره جشنواره روستاها و عشایر دوستدار کتاب، روستای لایزنگان از شهرستان داراب در گروه روستاهای برگزیده کتابخوان بود، همچنین در دوره گذشته، روستای فهلیان شهرستان ممسنی و روستای خواجه‌ جمالی شهرستان نی‌ریز عنوان روستای برگزیده را کسب کردند و روستای امامزاده بزم شهرستان بوانات نیز در جمع برگزیدگان مرحله پایانی روستا‌های دوستدار کتاب ایران قرار گرفت. در چهارمین جشنواره روستاها و عشایر دوستدار کتاب در سال 96، روستای فهلیان شهرستان ممسنی فارس به عنوان برگزیده برگزیدگان انتخاب شد و شهر جدید صدرای شیراز از میان نامزد‌های پایتختی کتاب ایران عنوان شهر خلاق را به دست آورد.7375 /6118            "}