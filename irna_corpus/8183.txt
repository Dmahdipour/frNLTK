{"onTitr":"","titr":" 66 محله نیازمند خدمات فرهنگی در حاشیه شهر مشهد شناسایی شد","describe":" مشهد- ایرنا- مدیر کل کانون پرورش فکری کودکان و نوجوانان خراسان رضوی گفت: 66 محله در حاشیه شهر مشهد که نیازمند ارائه خدمات فرهنگی هستند، شناسایی شد.", "text":"رضا قنبرزاده روز جمعه در گفت و گو با خبرنگار ایرنا افزود: ارائه خدمات فرهنگی و استقرار 6 کتابخانه ویژه گروه سنی کودک و نوجوان در این محلات در دستور کار است که پیشنهاد آن به استانداری ارائه شده است.وی اظهار داشت: این طرح با همکاری اداره کل آموزش و پرورش استان و مشارکت استانداری از محل بودجه های ملی و استانی اجرا می شود.قنبرزاده گفت: با راه اندازی هر کتابخانه 11 محله شناسایی شده در حاشیه شهر مشهد زیرپوشش قرار می گیرد و با ارائه خدمات فرهنگی می توان به تقویت توان و آموزش کودکان و نوجوانان این محلات کمک کرد.وی افزود: علاوه بر آن 2 کتابخانه در منطقه توس و نظام دوست مشهد با اهدای زمین از سوی شهرداری برای کودکان ونوجوانان این مناطق در حال ساخت است که پیش بینی می شود تا پایان امسال به بهره برداری برسد.از مجموع 28 شهرستان استان خراسان رضوی هشت شهر شامل فیروزه، باخرز، بینالود، خوشاب، خلیل آباد، مه ولات،رشتخوار و زاوه فاقد مرکز کانون پرورش فکری کودکان و نوجوانان هستند.7496 / 6053            "}