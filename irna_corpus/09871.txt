{"onTitr":"","titr":" 12 هزار دانش آموز آستارایی در جشن عاطفه ها شرکت کردند","describe":" آستارا - ایرنا - همزمان با برگزاری جشن سراسری عاطفه ها، 12 هزار پاکت جمع آوری هدایای نقدی برای کمک به دانش آموزان نیازمند در مدارس آستارا توزیع شد.", "text":"به گزارش خبرنگار ایرنا، مدیر آموزش و پرورش آستارا روز چهارشنبه در جشن عاطفه ها در دبیرستان دخترانه شهید علی انصاری این شهرستان گفت: این جشن فرصت شایسته ای برای ترویج فرهنگ نیکوکاری است و نهادینه شدن آن باید از مدارس آغاز شود.سجاد موسوی افزود: دانش آموزان محروم زیادی در کشور نیازمند کمک های خیران هستند و جشن عاطفه ها بهانه ای برای تقسیم شادی هاست. وی بیان کرد: با همکاری کمیته امداد امام و با توزیع 12 هزار پاکت در مدارس، دانش آموزان در این کار خداپسندانه مشارکت کردند و وجوه جمع آوری شده از هر مدرسه، بین دانش آموزان بی بضاعت همان مدرسه تقسیم می شود. یونس رنجکش فرماندار آستارا نیز در این آئین گفت: جشن عاطفه ها، جشن دینی و ملی است و حس انسان دوستی دانش آموزان را تقویت می کند.وی افزود: تربیت عاطفی، ایجاد حس نیکوکاری و نوع دوستی از دیگر هدف های این جشن است و دانش آموزان کمک به همنوع را تمرین می کنند.حجت الاسلام کاظم حافظ نیا امام جمعه آستارا نیز در این آئین، کمیته امداد را امین و رابط مطمئن کمک‌ های مردمی به محرومان و نیازمندان جامعه دانست.وی افزود: اکرام ایتام، توجه به اقشار بی ‌بضاعت و جذب مشارکت ثروتمندان از اقدامات ارزشمند این نهاد است و زمینه رفع مشکلات محرومان را فراهم می‌کند.مردم آستارا سال گذشته در 2 مرحله جشن عاطفه ها به صورت نقدی و غیر نقدی حدود یک میلیارد ریال کمک کرده بودند.بندر آستارا با 91 هزار نفر جمعیت در منتهی الیه غرب استان گیلان واقع شده و چهار هزار و 700 نفر در قالب 2 هزار و 601 خانوار، تحت پوشش کمیته امداد امام (ره) و 17 هزار دانش آموز دارد. 7105 / 7124/2007            "}