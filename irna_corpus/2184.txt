{"onTitr":"","titr":" 30 دستگاه آمبولانس هلال احمر ایران به عراق اعزام می شود","describe":" ایلام - ایرنا - مدیر عامل جمعیت هلال احمر استان ایلام گفت: 30 دستگاه آمبولانس این جمعیت از طریق مرز بین المللی مهران برای خدمات رسانی به زائران اربعین 97 به کشور عراق اعزام خواهند شد.", "text":"حسین عارفی روز چهارشنبه در گفت و گو با خبرنگار ایرنا افزود: این تعداد آمبولانس به همراه 100 امدادگر 22 مهرماه جاری از طریق مهران به عراق اعزام و در مسیر بین شهرهای نجف تا کربلا مستقر خواهند شد.وی همچنین از استقرار 25 پایگاه امداد و نجات جاده ای این جمعیت همزمان با اربعین 97 در محورهای ارتباطی مسیر تردد زائران اربعین این استان از 22 مهرماه جاری خبر داد و گفت: این پایگاه ها به منظور ارائه خدمات امدادی به زائران به مدت 20 روز در محورهای ارتباطی این استان که در مسیر تردد زائران اربعین بوده مستقر خواهند شد. وی افزود: پوشش پایگاه ها از منطقه حمیل آغاز و تا شهرستان های سیروان، چرداول، مهران، دره شهر، دهلران و ملکشاهی ادامه خواهد داشت. مدیر عامل جمعیت هلال احمر ایلام یادآور شد: همچنین با رایزنی انجام گرفته با جمعیت هلال احمر 2 فروند بالگرد نیز از اوایل آبان ماه در شهرهای ایلام و مهران به منظور تسریع در امداد رسانی به مصدومان حوادث احتمالی مستقر خواهند شد. عارفی، استقرار پنج تیم امدادی موتوری و پنج تیم واکنش سریع این جمعیت در مسیرهای مختلف تردد زائران بویژه پایانه مرزی مهران را از دیگر اقدام های این جمعیت در ایام اربعین امسال برشمرد.به گفته وی، امسال برای نخستین بار سه تیم امدادی بانوان در قالب 15 امدادگر در پایانه مهران برای امدادرسانی به زائران  مستقر خواهند شد.به گفته مدیرعامل جمعیت هلال احمر ایلام، در مجموع 250 امدادگر جمعیت هلال احمر در طول ایام اربعین امسال به زائران خدمات رسانی خواهند کرد که نسبت به پارسال این تعداد افزایش یافته است. عارفی همچنین با اشاره به عضویت این جمعیت در کمیته اسکان ستاد اربعین استان اضافه کرد: در صورت نیاز به اسکان اضطراری این جمعیت اقلام مورد نیاز نظیر پتو و موکت را در اختیار زائران قرار خواهد داد. مرز بین المللی مهران در 95 کیلومتری جنوب باختری شهر ایلام طی سال های اخیر به کانون اصلی و مهم تردد زائران سوگوار حسینی تبدیل شده است. 7171/6119            "}