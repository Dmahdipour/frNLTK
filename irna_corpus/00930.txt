{"onTitr":"","titr":" 12 محکوم در مشهد با پرداخت بدهی آزاد شدند","describe":" مشهد- ایرنا- مدیرعامل انجمن حمایت از زندانیان مشهد گفت: جهت احقاق حق بزه دیده و پرداخت بدهی شاکیان طی شش ماه نخست امسال بدهی مالی 12 محکوم جرائم عمد با شرائط خاص که محکومیت آنها به اتمام رسیده بود پرداخت و این محکومان در مشهد آزاد شدند.", "text":"هوشنگ شریف نژاد روز پنجشنبه در گفت و گو با خبرنگار ایرنا افزود:این افراد سابقه ای ندارند ، محکومیت آنها ماهها و یا حتی سالها به پایان رسیده اما به دلیل عجز از پرداخت مبالغی تا 50 میلیون ریال در زندان بسر برده اند و از طرفی اخلاق و رفتار و شرکت آنان در مراسم مختلف فرهنگی و مذهبی مورد تایید مقامات مسئول قرار گرفته است. وی گفت: از آنجایی که شاکیان مالی این افراد از حق خود صرف نظر نکرده اند تامین مالی محکومان جهت احقاق حق شاکیان و کاهش جمعیت کیفری در زندان مشهد صورت گرفت و هزینه آن نیز ازسوی خیران انجمن حمایت زندانیان مشهد پرداخت شد. مدیرعامل انجمن حمایت از زندانیان مشهد افزود: این انجمن حدود 500 خانواده نیازمند زندانیان را به صورت مستقیم و به مدت یک سال تحت پوشش خدمات حمایتی قرار می دهد. حدود هزار و 200 خانواده نیازمند نیز با معرفی به کمیته امداد امام خمینی(ره) تحت پوشش آن نهاد قرار می گیرند.وی در ادامه همچنین گفت: این انجمن مجوز یک مرکز معاینه فنی خودرو و آموزشگاه تعلیم رانندگی را اخذ کرده که از درآمد آن و کمکهای خیران به مددجویان خدمات متنوع ارائه می دهد.شریف نژاد 'ارائه مشاوره پیش و پس از طلاق و سازش در قالب یک موسسه مشاوره، ارائه آموزشهای فنی و حرفه ای، خدمات ترک اعتیاد به هزار و 200 زندانی و اقدامات مشاوره ای روانشاختی به زندانیان به منظور پیشگیری از ارتکاب مجدد بزه و بازگشت به زندان' را نیز از خدمات خاص انجمن حمایت از زندانیان مشهد برشمرد. انجمن حمایت از زندانیان در همه شهرستانهای خراسان رضوی که دارای زندان هستند تاسیس شده و فعالیت دارد. دادستان هر شهرستان رئیس هیات مدیره این انجمن است. 3221/1858            "}