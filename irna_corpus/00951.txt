{"onTitr":"","titr":" 17 دستورالعمل سازمان دامپزشکی تصحیح شد","describe":" بیرجند - ایرنا - معاون توسعه مدیریت و منابع انسانی سازمان دامپزشکی گفت: با تلاش های صورت گرفته تاکنون 17 دستورالعمل توسط اداره بهداشت سازمان دامپزشکی تصحیح شده است که امیدواریم این روند با قوت ادامه پیدا کند.", "text":"به گزارش ایرنا محمدرضا مومنی روز پنجشنبه در همایش گرامیداشت روز ملی دامپزشکی در بیرجند اظهار داشت: تغییر دستورالعمل ها را در دستور کار قرار دادیم و سال های گذشته مغایرت آنها مشکلاتی را ایجاد می کرد که امیدواریم با تصحیح دستورالعمل های دست و پاگیر نقش مهمی در حوزه سلامت مردم برداریم. وی افزود: کاهش کانون تب برفکی در 2 سال گذشته برگرفته از کنترل دقیق و قرنطینه ای دامپزشکی در شرق کشور است و خراسان جنوبی نقش تعیین کننده ای در این مسیر دارد. معاون توسعه مدیریت و منابع انسانی سازمان دامپزشکی کشور گفت: خراسان جنوبی یکی از محوری ترین مراکز پیشگیری از کانون های بیماری است به طوری که با بسیاری از بیماری های دامی و مشترک بین انسان و دام به خوبی مقابله کرده است. وی بیان کرد: بدون شک اگر مقابله جدی صورت نگیرد امنیت غذایی مردم به خطر می افتد و در مرکز پروتئین سالم وجود نخواهد داشت. مومنی گفت: دامپزشکی همواره با شعار پیشگیری بهتر از درمان، پیشرو بوده است اما به دلیل حساسیت های خاص وزارت بهداشت در طرح تحول سلامت، اعتباری به این سازمان تخصیص نمی یابد در حالی که مرکز پیشگیری در اقدامات دامپزشکی قرار دارد. وی افزود: برای رهایی از این مشکل نمایندگان مجلس باید وارد عمل شوند و در این مورد جلساتی را هم با رئیس مجلس شورای اسلامی برگزار کردیم. معاون توسعه مدیریت و منابع انسانی سازمان دامپزشکی اظهار داشت: دامپزشکان سربازان گمنام نیستند بلکه سربازان مظلوم عرصه تولید هستند زیرا تا مشکلی در بهداشت و سلامت به وجود نیاید یادی از این قشر زحمتکش نمی شود. وی تصریح کرد: نباید جامعه طوری باشد که وقتی یکی از 20 بیماری حاد مشترک بین انسان و دام پدید می آید تازه نقش دامپزشکی نمایان شود. رئیس شورای نظام دامپزشکی خراسان جنوبی هم در این همایش گفت: با توجه به ورودی دانشجویان رشته دامپزشکی و تعداد دانش آموختگان و از طرفی بازار کار، این نحوه پذیرش اصولی نیست. رضا کمیلی افزود: مشکلات دانش آموختگان دامپزشکی موقعی آغاز شد که دانشگاه آزاد هم دانشجوی دامپزشکی جذب کرد. وی گفت: مگر برای جذب دانشجو نباید بازار کار مورد بررسی قرار گیرد و در رشته ای که بازار کار کمی دارد چرا باید این مقدار از دانشجو جذب شوند؟ وی بیان کرد: مشکل اشتغال دانش آموختگان دامپزشکی مربوط به خراسان جنوبی نیست بلکه در سطح کشوری است و در چند سال گذشته با همدلی بخش دولتی و خصوصی اقدام های مثبتی در زمینه ارتقای کمی و کیفی دامپزشکی برداشته شده اما آنچه مسلم است جایگاه دامپزشکی باید ارتقا یابد. مدیرکل دامپزشکی خراسان جنوبی هم گفت: امروز خانواده دامپزشکی اعم از دولتی و خصوصی برای ارتقای سطح بهداشت عمومی و حفظ و صیانت از سرمایه دامی استان از هیچ تلاشی چشم پوشی نمی کنند. محمد اصغرزاده افزود: دغدغه دامپزشکی امروز تولید سالم است و این اقدامات به مسیری هدایت می شود تا تولید کننده دغدغه مسایل بهداشتی را نداشته باشد. وی اظهار داشت: اقدامات دامپزشکی در چند سال گذشته منجر به افزایش 25 درصدی تولید در کشور شده است که امیدواریم با توجه به جدیت مقابله با بیماری ها در استان افزایش چشمگیری در این زمینه شاهد باشیم. 14 مهر در تقویم جمهوری اسلامی ایران روز دامپزشکی نامگذاری شده است. 3215*3028            "}