{"onTitr":"","titr":" چین: آمریکا دست از اقدامات تحریک آمیز بردارد","describe":" پکن- ایرنا- سخنگوی وزارت امور خارجه چین در واکنش به ورود غیرقانونی ناوشکن 'دیکاتور' آمریکا به جزایر 'نان شای' چین از این کشور خواست دست از اقدامات تحریک آمیز بردارد زیر چین نیز برای دفاع از حق حاکمیت و امنیت کشور هر گونه اقدام لازم را بکار خواهد گرفت.", "text":"به گزارش ایرنا، 'هوا چون اینگ' روز چهارشنبه با انتشار بیانیه ای اعلام کرد آمریکا بارها به اقدامات تحریک آمیز دست زده و حق حاکمیت و امنیت چین و صلح و ثبات منطقه را به خطر انداخته است و چین نیز قاطعانه با آن مخالف است. وی ادامه داد: ناوشکن 'دیکاتور' آمریکا 30 سپتامبر (8 مهر) بدون اجازه دولت چین وارد حریم آبی جزایر 'نان شا' چین شده و ناو دریای جنوبی چین نیز پس از مشاهده، به آن هشدار داده و آن را اخراج کرد. این سخنگو با اشاره به اینکه چین بر جزایر دریای جنوبی و حریم آبی متعلق به این جزایر حاکمیت غیرقابل بحث دارد تاکید کرد در حال حاضر، با تلاش مشترک چین و کشورهای عضو 'آ.سه. آن'، اوضاع دریای جنوبی رو به بهبود گذاشته است. 'هوا' تصریح کرد: اما آمریکا با چشم پوشی از این تلاش ها، بارها به اقدامات تحریک آمیز دست زده و به بهانه آزادی ناوبری و پرواز، حق حاکمیت و امنیت چین و صلح و ثبات منطقه را به خطر انداخته و چین قاطعانه با آن مخالف است. در همین حال 'وو چیان' سخنگوی وزارت دفاع چین نیز روز گذشته نسبت به ورود غیرمجاز ناوشکن آمریکا به آب های جزایر دریای جنوبی چین واکنش نشان داد. وی گفت: ناوشکن موشکی 'دیکاتور' نیروی دریایی آمریکا 30 سپتامبر بدون اجازه چین وارد آب های جزایر دریای جنوبی چین شده و ناو 170 نیروی دریایی چین نیز پس از مشاهده به آن هشدار داده و آن را از آب های جزایر اخراج کرده است. این سخنگو تاکید کرد: چین به آزادی ناوبری و پرواز در فراز دریای جنوبی احترام می گذارد و از آن حفاظت می کند، اما قاطعانه با تحریک اوضاع و تهدید به حق حاکمیت و امنیت کشورهای ساحلی دریای جنوبی و صلح و ثبات منطقه به بهانه 'آزادی ناوبری' مخالف است. به گفته وی ارتش چین نیز بر وظایف دفاعی خود پایبند است و برای دفاع از حق حاکمیت و امنیت چین و صلح و ثبات منطقه از هیچ اقدام لازم دریغ نخواهد کرد. دریای جنوبی چین دریایی حاشیه‌ای است که بخشی از اقیانوس آرام به شمار می‌آید و ناحیه‌ای در حدود 3 و نیم میلیون کیلومتر مربع از سنگاپور تا تنگه تایوان را دربر می‌گیرد. پس از پنج اقیانوس جهان این دریا بزرگ‌ترین ناحیه دریایی جهان است. جزیره‌های واقع بر دریای جنوبی چین که با هم یک مجمع‌الجزایر را تشکیل می‌دهند افزون بر صدها عدد هستند این جزیره‌ها که خالی از سکنه هستند و همچنین خود دریا، مورد جدال کشورهای مختلف بوده‌اند به همین علت حتی نام‌های متفاوتی برای اشاره به این دریا به کار می‌رود که البته «دریای جنوبی چین» نام پذیرفته شده بین‌المللی، حداقل در انگلیسی و زبان‌های اروپایی است. جمهوری خلق چین تقریبا بر کل دریا و کشورهای ویتنام، فیلیپین، مالزی، برونئی و تایوان هریک بر بخش‌هایی از آن ادعای مالکیت دارند، همچنین این کشورها بر سر جزایر غنی از نفت و گاز اسپراتلی و پارسل اختلاف دارند. ایالات متحده این دریا را از آب‌های بین‌المللی می‌داند و بر حق قانونی کشتی‌ها و زیر دریایی‌ هایش در رفت ‌و آمد در این دریا تاکید می‌ورزد. **آساق**1904**231**            "}