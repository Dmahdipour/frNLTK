{"onTitr":"","titr":" بیست و دومین دوره یادروز حافظ در شیراز برگزار می شود","describe":" شیراز- ایرنا- رئیس مرکز حافظ شناسی گفت: بیست و دومین مراسم یادروز حافظ همزمان با سیزدهمین گردهمایی بین المللی انجمن ترویج زبان و ادبیات فارسی از 18 تا 20 مهر در شیراز برگزار می شود.", "text":"به گزارش ایرنا، کاووس حسنلی، چهارشنبه 11مهرماه در نشست خبری افزود: از جمله اهداف همزمانی این دو رویداد بازشناسی مطالعات حافظ شناسانه، تشویق پژوهشگران به تولیدات علمی و فراهوی آشنایی پژوهشگران با پژوهش های جدید دیگران در گستره زبان و ادب فارسی،  گفت وگو، تبادل نظر و انتقال تجربه میان استادان، ترغیب پژوهشگران جوان به ژرف اندیشی در پژوهش های فرهنگی، علمی و ادبی است. این استاد دانشگاه شیراز بیان کرد: محورهای اختصاصی درنظر گرفته شده برای مقالات حافظ شناسی و حافظ پژوهی و نقش حافظ درگسترش فرهنگ ایرانی و زبان و ادب فارسی زبان ها، گویش ها،لهجه ها و ادبیات ومشاهیر ادبی دراستان فارس،فرهنگ و ادب عامه، محلی و اقلیمی در استان فارس است.حسنلی افزود: محورهای عمومی این همایش نیز نقش زبان و ادب فارسی در وحدت ملی مردم ایران و دیگر فارسی زبانان جهان، جایگاه زبان و ادب فارسی و ایرانشناسی در فراسوی مرزهای جغرافیایی ایران، اثرپذیری و اثرگذاری متقابل ادبیات فارسی و فرهنگ اسلامی، شیوه های ترویج زبان و ادب فارسی و ارتقای جایگاه آن، روش های کاربردی آموزش زبان و ادب فارسی، کتابشناسی، نسخه شناسی و متن پژوهی و ... در نظر گرفته شده است. دبیر علمی ویژه برنامه یادروز حافظ اعلام کرد: مهمان ویژه امسال  دکتر علی اصغر مونسان، معاون رییس جمهوری و رئیس سازمان میراث فرهنگی، صنایع دستی و گردشگری است که پنجشنبه شب در آرامگاه حافظ برنامه خواهد داشت؛  البته در روز اول همایش یعنی چهارشنبه 18 مهرماه در تالار شهید دستغیب مدیران دیگری همچون دکتر نصرت الله ضرغام رئیس بنیاد ملی علم ایران (صندوق حمایت از پژوهشگران و فناوران کشور) و  دکتر حجت الله ایوبی  دبیرکل کمیسیون ملی یونسکو هم سخنرانی می کنند.وی درباره برنامه های جنبی این مراسم نیز گفت: تشکیل چند کارگاه، برگزاری چندین نمایشگاه، شرکت در برنامه های ویژه یاد روز حافظ ، گردش فرهنگی- سیاحتی از مکان های دیدنی استان فارس و...  از برنامه های جنبی این مراسم خواهد بود.رئیس مرکز حافظ شناسی ادامه داد: انجمن ترویج زبان و ادب فارسی گاه به فراخور شرایط ، در همایش های سالانه خود، از برخی استادان پیشکسوت و شاخص تقدیر می کند و امسال نیز در مراسم اختتامیه گردهمایی که روز بیستم مهرماه در تالار حافظ برگزار خواهد شد، دو نفر از استادان نامدار پیشکسوت را تجلیل خواهد کرد. همچنین دبیر اجرایی ویژه برنامه یادروز حافظ نیز بیان داشت: حدود 1100 نفر از استادان، اعضای هیات علمی دانشگاه ها و دانشجویان تحصیلات تکمیلی مقالات خود را ارسال کردند و همه مقالات از سوی داوران متخصص بررسی شده است.اکبر صیاد کوه ادامه داد: هر مقاله دستکم از سوی دو یا سه نفر داور بررسی شده است و درنهایت حدود 300 مقاله برای انتشار در لوح فشرده و چکیده آنها برای چاپ در چکیده مقالات انتخاب شده است. وی ادامه داد: به جز برخی از مدیران ارشد، امسال در این مراسم بسیاری از استادان نامدار ایرانی و غیر ایرانی از مکان های مختلف در شیراز  حضور خواهند داشت. این عضو هیات علمی دانشگاه شیراز افزود: حدود صد نفر از این استادان و پژوهشگران در این سه روز سخنرانی خواهند کرد که برخی از آنان عبارت اند از: دکتر نوش آفرین انصاری،  دکتر مهدی زرقانی، دکتر توفیق سبحانی، دکتر تقی پورنامداریان، دکتر پروین سلاجقه، دکتر علی اشرف صادقی، دکتر نصرت الله ضرغام، دکتر محمدجعفر یاحقی و ... وی افزود: مهمانان خارجی این مراسم نیز از کشور های بوسنی،  ارمنستان،  بنگلادش، ترکیه و  هند در شیراز حضور خواهند یافت. بیستم مهرماه از سال 1375 باعنوان ورز حافظ نامگذاری شده است.7375/ 1876            "}