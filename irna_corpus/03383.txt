{"onTitr":" آیت الله علم الهدی:    ","titr":" وابستگی به رهبری جامعه را از خطر شبهات مصون می کند","describe":" مشهد- ایرنا- نماینده ولی فقیه در خراسان رضوی گفت: وابستگی به مقام ولایت و رهبری روحانیت و جامعه را از خطر هجوم شبهات و سخت شدن تشخیص صحیح از ناصحیح مصون می کند.", "text":"آیت الله سید احمد علم الهدی روز سه شنبه در گردهمایی ائمه جمعه خراسان رضوی در مشهد افزود: هر گاه مقام معظم رهبری به عنوان حجت امام معصوم(ع) دستوری بدهند و ما عمل کنیم حجت بر ما تمام است و در نزد خدا جواب خواهیم داشت. اطمینان داریم که رهبری به عنوان حجت امام معصوم(ع) از خطر هجوم شبهات مصون است.وی ادامه داد: شیطان قهرمان این است که بر یک حقیقت لباس زشتی و نادرستی و بر یک امر ناپسند و نادرست لباس صحت و درستی بپوشاند. در هیچ شرایطی از هجوم لوابس و شبهات مصونیت نداریم. هر مقدار که فراز و نشیب زندگی هم عوض شود شبهات نیز تغییر می کنند. امام جمعه مشهد گفت: هجوم شبهات و سخت شدن تشخیص صحیح از ناصحیح منجر به ایجاد اختلاف در بین روحانیت می شود، آنها را به ضعف و سستی می کشاند و از پا در می آورد و مورد هجوم دشمن قرار می دهد.وی افزود: همه اصرار دشمن و جریان شیطان بر این است که حقیقت را بپوشاند و آن را بر خلاف واقع جلوه دهد و ما هم بر اساس همین اشتباه تصمیم بگیریم. امام صادق(ع) فرمود کسی که به زمانه خویش آگاه و دانا باشد شبهات به او هجوم نمی آورد. آیت الله علم اهدی همچنین اظهار داشت: لایحه سی.اف.تی که به تصویب مجلس رسید با همه حیثیت و استقلال ما بازی می کند و روحانیت و ائمه جمعه هر شهر و بخش و استان باید در این خصوص روشنگری کنند.وی ادامه داد: در نامه ای که رهبری به مجلس نوشته اند فرمودند مبنای ایشان همان چیزی است که در دیدار با نمایندگان گفته اند. رهبری قبلا گفته اند این کنوانسیونها برای تسلط استکبار بر جهان سوم در جاهای دیگر پخت و پز می شود. نماینده ولی فقیه در خراسان رضوی گفت: آمریکا در سوریه و در 20 مایلی تروریستها پایگاه زده است و از آنها حمایت می کند. با وجود همه این کارها ایران را به فعالیت تروریستی متهم می کند. این کشور با بهانه و بی بهانه هر کار دلش می خواهد انجام می دهد. وی افزود: اگر با مبنای رهبری این لایحه مورد بررسی قرار می گرفت نمایندگان نمی توانستند به آن رای بدهند. مراجع تقلید هم تحریم کردند. جامعه مدرسین هم بیانیه داد که این لایحه خلاف شرع و عقل است و نمایندگان مجلس شورای اسلامی به لایحه ای رای دادند که وزیر خارجه ایران به عنوان کارشناس ترین فرد در این خصوص می گوید این لایحه فایده ندارد و فقط بهانه بدست آمریکا نمی دهد. نماز جمعه در 53 نقطه استان خراسان رضوی برگزار می شود. در گردهمایی ائمه جمعه خراسان رضوی مقرر شد اداره مساجد در هماهنگی با مرکز رسیدگی به امور مساجد به ائمه جمعه واگذار شود.7507/1858            "}