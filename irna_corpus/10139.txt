{"onTitr":"","titr":" گرد و خاک عراقی خوزستان را فرا می گیرد","describe":" اهواز - ایرنا - اداره کل هواشناسی خوزستان در اطلاعیه ای اعلام کرد: گرد و خاک با منشا کشور عراق فردا پنجشنبه برخی نقاط استان را فرا می گیرد.", "text":"به گزارش ایرنا به نقل از اداره کل هواشناسی خوزستان، در اطلاعیه مرکز ملی پایش و هشدار سریع گرد و خاک هواشناسی خوزستان آمده است: خروجی مدل های جهانی و منطقه ای گرد و خاک نشان دهنده وزش بادهای قابل ملاحظه تا نسبتا شدید همراه با تندبادهای لحظه ای در فردا پنجشنبه برای ساعاتی در بعد از ظهر بر روی مناطق مرزی کشور عراق با استان های ایلام و خوزستان است. این اطلاعیه می افزاید: بر این اساس برای ساعاتی انتظار وقوع پدیده گرد و خاک و کاهش دید افقی در مناطق شمال غربی، غرب، جنوب و احتمالا نواحی مرکزی استان وجود دارد.هشتم تیر امسال نیز گرد و غبار با منشا کشور عراق وارد خوزستان شد و غلظت آن در ساعاتی در حمیدیه به 12 برابر حد مجاز رسید.پدیده گرد و غبار بیش از 10 سال است به دلایل مختلف از جمله خشکسالی، افزایش عرصه های بیابانی و خشک شدن تالاب ها در خوزستان رخ می دهد. افزایش غلظت گرد و غبار به محصولات کشاورزی این استان خسارت زده و تعطیلی مکرر مدارس و نیز تعطیلی و کاهش ساعت کاری ادارات را در چند سال اخیر به دنبال داشته است.3004/6002            "}