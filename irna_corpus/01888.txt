{"onTitr":" روزنامه هندی؛    ","titr":" عربستان، اثر تحریم های نفتی ایران در هند را جبران می کند","describe":" دهلی نو - ایرنا - یک روزنامه هندی نوشت که عربستان سعودی قصد دارد برای جبران بحران ناشی از تحریم های آمریکا علیه ایران، صادرات نفت خود به هند در ماه نوامبر (آذر) را تا چهار میلیون بشکه نفت خام افزایش دهد.", "text":"به گزارش ایرنا در روز چهارشنبه به نقل از روزنامه 'هندوستان تایمز'  مقامات هندی که نامشان در خبر این روزنامه ذکر نشده است با اشاره به اینکه تحریم های نفتی آمریکا علیه ایران در تاریخ 4 نوامبر (13 آبان) آغاز می شوند، اظهار کردند که تصمیم عربستان سعودی برای افزایش صادرات نفتی خود نشان دهنده علاقه مندی این کشور برای جبران هرگونه کسری نفت ایران در بازارهای جهانی است.منابع هندی افزودند: شرکت های هندی از جمله صنایع رلاینس، پالایشگاه منگلور، بهارات پترولیوم و هندوستان پترولیوم  هر کدام به دنبال دریافت یک میلیون بشکه نفت خام اضافه از عربستان در ماه نوامبر هستند.با توجه به وابستگی پالایشگاه های نفتی هند به نفت خام ایران، این شرکت ها نگران از دست دادن نفت ایران پس از آغاز تحریم های آمریکا هستند. در همین راستا هند به دنبال دریافت معافیت از تحریم های آمریکا است. پالایشگاه های هندی همچنین اعلام کرده اند که قصد دارند 9 میلیون بشکه نفت خام از ایران در ماه نوامبر خریداری کنند.روز جمعه، مقامات ارشد هندی اعلام کردند که شرکت های نفتی از جمله نفت هند و پالایشگاه منگلور با ایران برای خرید 1.25 میلیون تن نفت خام در ماه نوامبر قرارداد بسته اند.هند درحالی می خواهد هرچند با حجم کمتر به واردات نفت ایران ادامه دهد که مایک پمپئو وزیر امور خارجه آمریکا ماه گذشته اعلام کرد واشنگتن ممکن است برای هند درخصوص تحریم های ایران معافیت در نظر بگیرد اما این معافیت ها محدود خواهند بود.هند قصد دارد در سال مالی جاری 25 میلیون تن نفت خام از ایران وارد کند. واردات هند از ایران در سال مالی گذشته (2017-18) حدود 22.6 میلیون تن بوده است.پس از خروج آمریکا از توافق هسته ای ایران یا برجام در ماه مه (اردیبهشت)، این کشور به سایر ملت ها فشار وارد کرده است تا واردات نفت خود از ایران را متوقف کنند. بخشی از تحریم های آمریکا علیه ایران در تاریخ 6 ماه اوت (15 مرداد) اجرایی شدند درحالی که تحریم های ایران در بخش انرژی در چهارم ماه نوامبر (13 آبان) به اجرا گذاشته می شوند.ایران پس از عربستان سعودی و عراق سومین کشور بزرگ صادرکننده نفت به هند است. هند در طول 12 ماه که از مارس سال گذشته (اسفند 96) آغاز شده است، حدود 22.6 میلیون تن نفت خام از ایران وارد کرده است. سال گذشته این واردات 27.2 میلیون تن نفت خام بود. در طول سال مالی 2016-17 خرید نفت ایران توسط هند 11 میلیون تن افزایش داشته است. پالایشگاه های هند پس از لغو تحریم های ایران در سال 2015، به سرعت واردات نفت خود از این کشور را افزایش دادند.خرید نفت از ایران برای پالایشگاه های هند جذاب است زیرا ایران نفت خود را به قیمتی پایین تر از سایر کشورها به هند می فروشد و همچنین یک مهلت 60 روزه برای پالایشگاه های هندی جهت پرداخت بدهی نفتی خود درنظر می گیرد.ایران همچنین پیشنهاد داده است که با استفاده از نفتکش های خود به هند نفت صادر کند که این امر در هزینه های هند تاثیرگذار است.   آساق**267**1424            "}