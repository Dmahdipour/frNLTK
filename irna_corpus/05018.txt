{"onTitr":"","titr":" توانمند سازی خانواده زندانیان مشارکت همه نهادها را می طلبد","describe":" کرمانشاه- ایرنا- دادستان عمومی و انقلاب استان کرمانشاه گفت: توانمندسازی خانواده زندانیان و همچنین تعامل صحیح با زندانی پس از آزادی و فراهم کردن زمینه های مناسب بازگشت به زندگی اجتماعی سالم، نیاز به همکاری همه نهادها دارد.", "text":"به گزارش ایرنا به نقل از روابط عمومی دادسرای عمومی و انقلاب کرمانشاه، محمدحسین صادقی با بیان اینکه طبق داده های آماری درصد قابل توجهی از نرخ جرایم مرتبط با تکرار کنندگان جرم است، اظهار داشت: زندان و شرایط آن و همچنین شرایط خانواده فرد زندانی، نارسایی های روحی و روانی، عدم پذیرش از سوی خانواده و جامعه، کار، مسکن و فقر اقتصادی همه از عواملی هستند که فرد خارج شده از زندان را به سمت ورطه بزهکاری سوق می دهند. وی به تاثیرات زندانی شدن یک فرد بر روی زندگی خانواده اش اشاره کرد و ادامه داد: اگرچه جرم یک اقدام فردی است اما تاثیر بسزایی در خانواده های زندانیان دارد، بطوری که این افراد پا به پای فرد زندانی در طی حبس انواع درد و رنج را تحمل می کنند.دادستان کرمانشاه تصریح کرد: خانواده های زندانیان در طول مدت حبس در معرض آسیب های مختلف اجتماعی از جمله محرومیت های عاطفی، فقر اقتصادی، آشفتگی و از هم گسیختگی روابط زناشوئی و جدایی فرزندان از والدین قرار دارند که در بیشتر موارد این عوامل زمینه بزهکاری آنان را نیز فراهم می کند. وی با بیان اینکه مراقبت های پس از کیفر یا مراقبت های پس از خروج و حمایت از خانواده های زندانیان از اصول مهم پیشگیری از جرم به شمار می رود، عنوان کرد: در این راستا توانمند سازی خانواده زندانیان و همچنین تعامل صحیح با زندانی پس از خروج و فراهم آوردن زمینه های مناسب بازگشت به زندگی اجتماعی سالم موضوعی ضروری است که بدون داشتن برنامه مناسب و همکاری همه نهادها بر اساس سیاست های مشارکتی امکان پذیر نخواهد بود.صادقی با اشاره به اینکه انجمن حمایت از زندانیان از جمله نهادهایی است که به صورت تخصصی به این مساله می پردازد، گفت: این نهاد که بنیان آن بر اساس حمایت مالی خیرین تاسیس شده با داشتن شخصیت حقوقی مستقل نقش موثری را در این زمینه ایفا کرده است. وی با بیان اینکه طبق اساسنامه انجمن حمایت از زندانیان دادستان نیز یکی از اعضای این نهاد است، یادآور شد: انجمن حمایت از زندانیان کرمانشاه با همکاری نهادهای مختلف و افراد خیر خود را موظف دانسته تا در این زمینه از تمام توان خود استفاده و با کمک به زندانیان و خانواده آنان با انجام اقداماتی همچون ارشاد، اشتغال، کمک های مالی، خرید جهیزیه، پرداخت مبالغ ماهیانه، تحویل اقلام غذایی، تحت پوشش قرار دادن خانواده زندانیان در امور درمانی، رسیدگی به مشکلات آموزشی فرزندان آنان، خدمات مشاوره ای، جلوگیری از فروپاشی یا طلاق خانواده، مشاوره های حقوقی ، ایجاد درآمدهای پایدار، برگزاری کارگاه های آموزشی و اقدامات متعدد دیگر گام مهمی در پیشگیری از جرم و کمک به این قشر از جامعه بر دارد.7444/3033            "}