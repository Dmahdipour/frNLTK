{"onTitr":"","titr":" استاندار: دولت طرح تبدیل اراضی دیم کردستان به آبی را تسریع کند","describe":" سنندج - ایرنا - استاندار کردستان خواستار عنایت ویژه دولت به این استان در بهره مندی از منابع آبی شد و گفت: برنامه ای برای تبدیل 100 هزار هکتار اراضی دیم این منطقه به آبی تدوین شده که اجرای آن نیاز به اعتبار جهشی و حمایت بیشتر دولت دارد.", "text":"به گزارش خبرنگار ایرنا، بهمن مرادنیا روز پنجشنبه در شورای اداری استان که با حضور معاون رئیس جمهور و رئیس سازمان امور اداری و استخدامی برگزار شد، ضمن اشاره به گذشت یک ال از پذیرش مسئولیت خود به عنوان استاندار اظهار داشت: در این مدت وضعیت پروژه های نیمه تمام را مورد بررسی ویژه قرار دادیم.وی اضافه کرد: پروژه های نیمه تمامی در استان وجود دارد که 12 تا 20 سال از عمر کلنگ زنی آنها می گذرد و وجود این پروژه ها موجب رنجش مردم نسبت به عملکرد دولت شده بنابراین آغاز مجدد عملیات اجرای آنها در اولویت قرار گرفت.مرادنیا بیمارستان های بانه و سقز، فرودگاه سقز، سالن 6 هزار نفری و تالار فرهنگ سنندج، منطقه ویژه اقتصادی بانه و مریوان، شهرک سرینجیانه سنندج را از جمله این پروژه ها اعلام کرد.وی تاکید کرد: به همت مسئولان کشوری و استانی و تخصیص اعتبارات مناسب این پروژه ها به غیر از تالار فرهنگ اکنون از پیشرفت مطلوبی برخوردار هستند.استاندار کردستان یادآور شد: پروژه تالار فرهنگ سنندج هم به پیمانکار واگذار شده و در چند روز آینده عملیات اجرایی برای تکمیل آن آغاز خواهد شد. مرادنیا با اشاره به اینکه یکی از مطالبات جدی مردم توسعه راه های استان است، افزود: در چند محور ارتباطی اکنون راه و شهرسازی با سرعت در حال اجرای پروژه های راهسازی است.وی با بیان اینکه تمام قطعات کریدور شمال - جنوب به پیمانکار واگذار شده است، گفت: از محل اعتبارات سفر رهبری 500 میلیارد ریال و از طرف وزارت راه و شهرسازی هم 500 میلیارد ریال برای جاده جدید مریوان - سنندج اختصاص پیدا کرده است.استاندار کردستان یکی از ضعف ها در دولت را عدم اطلاع رسانی اقدامات به مردم دانست و یادآور شد: اخیرا شورای اطلاع رسانی استان را فعال کردیم که برنامه ها و کارهای دولت به اطلاع مردم رسانده شود.وی خواستار عنایت ویژه دولت در بهره مندی از منابع آبی کردستان شد و اظهار داشت: 20 سد احداث شده و یا در حال احداث در این استان وجود دارد.مرادنیا با اشاره به اینکه حجم روان آب در استان پنج میلیارد مترمکعب است، افزود: با وجود ظرفیت منابع آبی کردستان، تنها 11 درصد اراضی کشاورزی استان آبی و مابقی دیم است در حالیکه میانگین کشوری برخورداری از اراضی آبی 47 درصد است.استاندار کردستان اضافه کرد: طرحی آماده شده در استان که 100 هزار هکتار از اراضی کشاورزی با تزریق اعتبار جهشی به آبی تبدیل شود که انتظار می رود دولت در این راستا ما را یاری کند.7348/9102            "}