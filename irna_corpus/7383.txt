{"onTitr":" فرماندار قصرشیرین:    ","titr":" بیش از 226 میلیون دلار کالا به عراق صادر شد","describe":" قصرشیرین - ایرنا - فرماندار قصرشیرین گفت: در 6 ماه سپری شده از سال جاری ، 226 میلیون و 305 هزار و 419 دلار کالا از مرزهای پرویزخان و خسروی این شهرستان به عراق صادر شد.", "text":"مرادعلی تاتار روز شنبه در گفت و گو با خبرنگار ایرنا ، وزن کالاهای صادر شده در این مدت را چهار میلیون و 921 هزار و 773 تن اعلام و عمده کالاهای صادر شده از مرزهای پرویزخان و خسروی به عراق را شامل سیمان خاکستری کیک و بیسکویت ، کولر آبی ، گوجه فرنگی و رب گوجه ، هندوانه ، لبنیات ، لوازم ساختمانی و میوه و تره بار ذکر کرد. وی اظهارداشت: از مجموع کالاهای صادر شده ، 79 میلیون و 996 هزار و 991 دلار به ارزش وزنی 250 هزار و 996 تن از مرز رسمی خسروی و 146 میلیون و 308 هزار و 428 دلار کالا به ارزش وزنی چهار میلیون و 670 هزار و 807 تن از مرز رسمی پرویزخان به اقلیم کردستان عراق صادر شد. وی اضافه کرد که از مجموع کالاهای صادر شده از مرز خسروی ، 30 میلیون و 949 هزار و 238 دلار کالا به ارزش وزنی 128 هزار و 744 تن مربوط به کالاهای سایر گمرکات کشور است.فرماندار قصرشیرین ، همچنین میزان واردات کالا در 6 ماه نخست امسال از مرز پرویزخان را سه هزار و 514 تن و به ارزش 2 میلیون و 70 هزار و 677 دلار اعلام کرد.تاتار همچنین میزان ترانزیت سوخت در مدت زمان یاد شده از مرز پرویزخان 10 میلیون و 31 هزار و 476 تن و به ارزش 362 میلیون و 998 هزار و 414 دلار ذکر کرد و گفت که این میزان سوخت با استفاده از 37 هزار و 675 دستگاه کامیون حمل و جا به جا شده است.مرز پرویزخان در شهرستان قصرشیرین به صورت رسمی در سال 86 تاسیس و راه اندازی شد که هم مرز با اقلیم کردستان عراق و در همسایگی استان سلیمانیه قرار دارد.هم اکنون عمده کالاهای صادراتی از مرز رسمی پرویزخان قصرشیرین با مناطق کردنشین عراق به ویژه شهرهای کلار، سلیمانیه، موصل، خانقین و کرکوک در بخش مرکزی این کشور انجام می شود. نزدیکی فرهنگ 2 منطقه مرزی استان کرمانشاه و سلیمانیه عراق به دلیل همزبان بودن از مهمترین عوامل رونق اقتصادی و تجاری این بازارچه مرزی است. پرویزخان اکنون یکی از مرزهای راهبردی و مهم کشورمان است که 54 درصد صادرات غیرنفتی کشورمان به عراق را به خود اختصاص داده و نقش کلیدی و حیاتی در جذب بازار این کشور همسایه دارد. مرز پرویزخان که در مسیر راه ابریشم قرار دارد، نزدیکترین راه ارتباطی از طریق عراق و سوریه به طول 900 کیلومتر به کشورهای اروپایی است و در زمان کنونی که کشور عراق در زمینه زیرساخت ها و اقتصاد وضعیت خوبی ندارد بهترین مسیر برای سرمایه گذاری در این کشور و کردستان عراق است. شهرستان مرزی قصرشیرین در غرب کرمانشاه با بیش از 27 هزار تن جمعیت، با عراق 186 کیلومتر مرز دارد که در امتداد این مرز، 2 معبر رسمی پرویزخان و خسروی قرار دارد که مبادلات اقتصادی، تجاری و صادرات کالا به اقلیم کردستان و حکومت مرکزی عراق از این 2 مرز انجام می شود. روزانه 800 تا یک هزار و 200 دستگاه کامیون کالاهای صادراتی از مرز رسمی پرویزخان به اقلیم کردستان عراق و همچنین 500 دستگاه کامیون کالا از طریق مرز رسمی خسروی به حوزه حکومت مرکزی عراق (بخش مرکزی) صادر می شود.همچنین روزانه به طور میانگین 600 دستگاه تانکر سوخت رسان عراقی و ایرانی از مبدا اقلیم کردستان عراق از طریق مرز رسمی پرویزخان به مقصد بنادر جنوبی کشورمان، وارد خاک جمهوری اسلامی ایران می شود.7079/3012/8066            "}