{"onTitr":" «بررسی مطبوعات»    ","titr":" ضرورت ایمن سازی مدارس منطبق با استانداردهای جهانی","describe":" تهران- ایرنا- دغدغه اصلی خانواده ها ایمن بودن محیط تحصیلی فرزندان آنان است و خواستار توجه جدی به آن هستند. در چنین شرایطی باید با تخصیص منابع بیشتر به منظور تقویت زیرساخت ها از چنین سوانح و رویدادهای غیرمترقبه کاست که این مهم نیاز مبرم به اقدام های پیشگیرانه و توجه جدی مسوولان دارد.", "text":"به گزارش گروه اطلاع رسانی ایرنا؛ « تامین فضای ایمن و استاندارد در مدارس؛ دغدغه اصلی خانواده ها، خاموشی صدایِ شفیع جامعه ورزش و مهار آسیب های اجتماعی با شناخت علمی و ریشه یابی» از جمله مهمترین موضوعات اجتماعی و فرهنگی محسوب می شود که در مطبوعات امروز (چهارشنبه) برجسته شده است.** تامین فضاهای ایمن و استاندارد در مدارس، دغدغه اصلی خانواده ها ایمنی در برابر خطرات ناشی از تجهیزات از جمله مواردی است که در طراحی فضای مدارس باید منطبق با استانداردهای معتبر جهانی باشد که هر یک قوانین خاص خود را می‌طلبد. این مهم با  نظارت کامل از نظر ملاحظات فنی در مراحل مختلف ساخت و ساز و همچنین نگهداری و رسیدگی صحیح از ساختمان برای پیشگیری از حوادث همواره باید مد نظر مسوولان قرار گیرد.روزنامه «ایران» با درج مطلبی با عنوان «تحصیل زیر سقف 32 هزارمدرسه ناایمن» از وضعیت فرسوده مدارس در مناطق مختلف کشور به ارایه گزارشی پرداخت و نوشت: فقط 16 روز توانست پشت میز و نیمکت‌های مدرسه بنشیند و با همکلاسی‌هایش کودکی کند. فقط 16 روز طعم پرهیاهوی کلاس درس، مدرسه رفتن و ذوق و شوقش را چشید. از دنیا ویسی می‌گویم همان دانش‌آموز کلاس اولی که دیوار مدرسه بر سرش آوار شد و زیر همین دیوار سنگین جان داد. دیروز پیکر نحیف دنیا را به خاک سپردند و پدر و مادر روستایی و کشاورزش با کودک شان برای همیشه وداع کردند، وداعی تلخ که هرگز این حادثه از یادشان نخواهد رفت. مثل خداحافظی کودک و همسر حمید رضا کنگوزهی همان معلم فداکاری که برای نجات دانش‌آموزانش و در حادثه ریزش دیوار مدرسه جان داد و یا وداع آخر پدر و مادر فریبا کودک سیستانی که دو سال پیش اوهم مثل دنیا دیوار‌های مدرسه جانش را گرفت. در ادامه این گزارش می خوانیم: بر اساس آمارها 30 درصد مدارس کشور فرسوده و نیازمند مقاوم سازی، تخریب و بازسازی هستند. البته این 30 درصد عدد کمی نیست. بر اساس آمارها 107 هزار فضای آموزشی، پرورشی و ورزشی و 530 هزار کلاس درس در کشور وجود دارد که بر اساس برآوردهایی که انجام داده‌ایم از این تعداد 32 هزار فضای آموزشی نیازمند مقاوم ‌سازی و تخریب است. همچنین ساختمان های با عمر مفید 30 تا 35 سال و بیشتر، تخریبی شناخته می‌شود و با توجه به این‌که زمان تصویب اولین آیین نامه زلزله به سال 1367 برمی گردد، مدارسی که قبل از این تاریخ ساخته شده‌اند نسبت به زلزله، مقاوم نیستند و باید تخریب یا مقاوم‌ سازی شوند البته معتقدیم با نگهداری مناسب مدارس باید عمر مفید ساختمان های آنها را بالا ببریم. اعتبار سالانه ما در حدود 2 هزار میلیارد تومان است این درحالیست که اگر بخواهیم به‌طور ویژه تمام مدارس را بازسازی کنیم مبلع 40 هزار میلیارد تومان بودجه لازم داریم. 11استان کشور، زیر خط میانگین هستند. از لحاظ پراکندگی سرانه فضای آموزشی در مناطق شهری و روستایی سرانه فضاهای آموزشی شهری 4.96 مترمربع است و از سرانه متوسط کل کشور، کمی پایین‌تر است و حدود 15 استان کشور زیر خط میانگین فضای آموزشی شهری هستند.روزنامه «قانون» در گزارشی با عنوان ««دنیا» زیر آوار ماند» می نویسد: دنیا ویسی دختربچه هفت ساله سنندجی صبح روز دوشنبه زیر آوار مدرسه‌ای که در آن می خواند جان سپرد. معلوم نیست چه کسی جنازه او را پیدا کرده و به اطرافیان خبر داده است اما آنچه معلوم است اینکه وقتی بالای سر دنیا رسیدند او کشته شده بود. همچنین ابهاماتی درباره نحوه کشته شدن او وجود دارد که «قانون» بعد از دستیابی به مدارک محکم تر آن را منتشر خواهد کرد. این دختر بچه هفت ساله 16 روز پس از پا گذاشتن به کلاس درس برای تحصیل علم و دانش بر اثر ریزش دیوار حیاط مدرسه، قربانی رویایی شد که این روزها دانش آموزان یک سوم مدارس کردستان را در معرض خطر و تهدید قرار داده است. می گویند ساختمان این مدرسه فرسوده و غیراستاندارد و ساخت آن به سال 59 بر می گردد و استفاده از آن از روی ناچاری و به دلیل نبود فضای آموزشی بوده است. در ادامه این گزارش می خوانیم: طبق اعلام اداره کل آموزش و پرورش کردستان بر اثر ریزش بخشی از دیوار حیاط آموزشگاه روستایی به علت فرسوده بودن بنا، یک دانش آموز پایه اول به نام دنیا ویسی مصدوم و سریعا توسط معلم مدرسه و پدرش به بیمارستان بعثت سنندج منتقل شد ولی او بر اثر جراحات وارده فوت کرد. مدرسه روستای گرماش سال 1359 تاسیس شده و اکنون سی و هشتمین سال بهره برداری خود را سپری می کند. مسئولان آموزش و پرورش کردستان می گویند جزو مدارس فرسوده است حال به عنوان نگارنده سوال دارم: چرا به زعم اینکه مدرسه فرسوده است و احتمال وقوع یک حادثه در آن می رود نسبت به ایمن سازی آن با اندک هزینه ای اقدام نشده است؟ حادثه به نوعی شبیه حادثه آتش سوزی مدرسه دخترانه انقلاب اسلامی شین آباد در شهرستان پیرانشهر بود اما این بار جان دانش آموزی را گرفت که شاید در آینده با تلاش های خود تبدیل به شخصیتی مهم و تاثیر گذار می شد ولی با یک سهل انگاری، امروز بر دوش خانواده اش به خاک سپره می شود. قبل از ظهر روز دوشنبه بر اثر ریزش بخشی از دیوار حیاط آموزشگاه مدرسه روستایی به علت فرسوده بودن بنا، یکی از دانش ‌آموزان پایه اول این آموزشگاه به نام دنیا ویسی مصدوم و سریعا توسط مدیر آموزگار و پدرنامبرده به بیمارستان بعثت سنندج اعزام شد. روزنامه «آرمان» با درج گزارشی با عنوان «آوار مدرسه مرگ می‌آفریند» می نویسد: دوشنبه با اسم‌ دنیا ویسی، دانش‌آموز پایه اول دبستان در روستایی در سنندج بر اثر ریزش دیوار مدرسه جان باخت. این حادثه تلخ و دلخراش همزمان با 16 مهر روز جهانی کودک اتفاق افتاد. همان روزی که مسئولان آموزشی کشور، جشن‌های رنگارنگ می‌گیرند و خودشان را «متعهد» به رعایت اصول و استانداردهای آموزشی نشان می‌دهند؛ همان روزی که وزیر آموزش ‌وپرورش از شادابی و نشاط کودکان گفت و با آنها عکس‌های یادگاری گرفت. وزیر آموزش ‌‌وپرورش، چند ماه پیش نیز کف کلاس بی‌میز و نیمکت مدرسه روستایی محروم در سیستان‌ وبلوچستان نشست، با دانش‌آموزانش سلفی گرفت و توئیت کرد که «شرمنده است»؛ شرمنده است که هنوز چنین فضاهای آموزشی ناایمن و غیراستانداردی در ایران وجود دارد؛ شرمنده است که بهسازی و ایمن‌سازی مدارس هنوز به نتیجه نرسیده ‌است.در ادامه می خوانیم: از این تعداد مدارس فرسوده کشور، ١٢ درصد تخریبی هستند و ١٨درصد باید مقاوم‌سازی شوند. او اعلام کرده در مجموع ١١ استان زیر خط میانگین کشوری از نظر فضای آموزشی هستند. بالغ بر 30 درصد از فضاهای آموزشی کردستان، فاقد آیتم‌های استاندارد و ایمنی لازم هستند و هر لحظه امکان فرو ریختن ساختمان مدرسه وجود دارد. در هر شهرستانی به دفعات شاهد نامه ‌نگاری ‌های مدیران مدارس و مدیران شهرستانی هستیم که نگرانی خود را به ویژه بابت احتمال فررویختن دیوارهای حیاط مدارس ابلاغ کرده‌اند و هر بار این نامه‌ها در انبوه مطالبات اولی‌تر گم می‌شوند و جوابی درخور نمی‌یابند. از سوی دیگر، مسئولان ارشد آموزش‌وپرورش در استان با این معضل جدی مواجه هستند که چنانچه فعالیت مدارس غیراستاندارد را متوقف کنند، با بحران فضای آموزشی مواجه می‌شود.** خاموشی صدایِ شفیع جامعه ورزش بهرام شفیع در 1335 خورشیدی در تهران متولد شد. او گزارشگر، مجری و مدیر ورزشی بود که نام و چهره او با برنامه هفتگی ورزش و مردم که از دهه شصت از شبکه یک پخش می‌شد، در خاطره این مرمان است، وی ریاست فدارسیون هاکی رو از سال 1384 یعنی چهار دوره متوالی بر عهده داشت. روز گذشته بهرام شفیع به دلیل سکته قلبی در یکی از بیمارستان های تهران درگذشت.روزنامه «آرمان» در گزارشی با عنوان «بهرام شفیع به خاطره‌ های ورزشی پیوست» می نویسد: برنامه ورزش و مردم را نسل‌های قدیمی‌تر زیاد به خاطر دارند. این برنامه زمانی تنها برنامه ورزشی تلویزیون بود و یکشنبه شب ‌ها بینندگان زیادی را پای جعبه جادویی می‌نشاند. بهرام شفیع متولد 1335 و بچه محله قدیمی پامنار تهران بود. وی فرزند کارمند وزارت اقتصاد ودارایی بوده و دو برادر دارد، یکی دکتر بهنام شفیع پزشک متخصص سرطان شناسی است و دیگری مهندس بهروز شفیع کارشناس ارشد راه و ساختمان، بهرام شفیع دوره ابتدایی و متوسطه را در مدرسه برزویه و دبیرستان علوی تهران گذراند، لیسانس علوم سیاسی را از دانشگاه تهران گرفت و سپس مدرک دوره ارشد تهیه کنندگی و گزارشگری را از اتحادیه رادیو تلویزیونی آسیا و اقیانوسیه( ABU) کسب کرد. وی که در ایام جوانی بازیکن میانی تیم فوتبال قصر یخ تهران بود از سال 1359 همکاری خود را با تلویزیون آغاز کرد. طی سال‌های گذشته که تهیه و اجرای برنامه تلویزیونی «ورزش و مردم» را برعهده داشته نتوانستند مدرکی رسمی علیه او ارائه دهند و وی را متهم به طرفداری از یک تیم خاص کنند. در ادامه این گزارش می خوانیم: شفیع که گزارش‌های بیادماندنی و مهمی از وی به یاد مانده است، تا همین هفته گذشته اجرای برنامه ورزش و مردم را پیش می‌برد و دو هفته‌ای بود که این برنامه را به صبح جمعه منتقل کرده بود. علی پروین اسطوره فوتبال ایران با انتشار پستی در اینستاگرام خود درگذشت شبفع را تسیلت گفت و نوشت:«قلب ورزش و مردم ایستاد. باورکردنی نسیت رفتن بهرام شفیع. روحش شاد و یادش گرامی.» علی دایی اسطوره فوتبال ایران در اینستاگرامش نوشت:«از شنیدن خبر فوت بهرام شفیع بسیار متاثر شدم، بنده این واقعه دردناک رو خدمت اهالی رسانه و خانواده محترم ایشان تسلیت عرض می کنم و اینجانب را در غم خود شریک بدانند». فدراسیون فوتبال، کمیته ملی المپیک، باشگاه ‌های استقلال و سایپا، سید مهدی رحمتی و سید جلال حسینی نیز در پیام‌های جداگانه‌ای در گذشت بهرام شفیع را تسلیت گفتند.روزنامه «قانون» در یادداشتی با عنوان «خاموشی صدای ورزش و مردم» می نویسد: بهرام شفیع، مجری پیشکسوت تلویزیون عصردیروز سه شنبه 17 مهر بر اثر سکته قلبی درگذشت. مرحوم شفیع کار اجرای تلویزیونی را با برنامه «ورزش و مردم» آغاز کرد و تا هفته گذشته مخاطبان «ورزش و مردم» را از آخرین اطلاعات مربوط به ورزش کشور آگاه کرد اما بعد از ظهردیروز دار فانی را وداع گفت.در ادامه این یادداشت می خوانیم: این مجری 63 ساله که از اوایل دهه شصت در شبکه اول سیما به عنوان گزارشگر مشغول به کار شد، علاوه بر اجرا و تهیه کنندگی برنامه های ورزشی در صدا و سیما ،ریاست فدراسیون هاکی ایران را نیز در پرونده خود داشت و در راه توسعه این ورزش در کشور زحمات زیادی کشید.بهرام شفیع عصردیروز و پس از سکته قلبی به بیمارستان بهمن تهران منتقل شدو در همان بیمارستان دار فانی را وداع گفت. روزنامه «همدلی» در مطلبی با عنوان « شفیع «ورزش و مردم» رفت» می نویسد: پس از انقلاب همکاری خود را با سازمان صدا و سیما آغاز کرد و با شرکت در آزمون صدا و سیما در سال 1361 به استخدام رسمی این سازمان درآمد. او جزء نخستین نسل برنامه ‌سازان ورزشی بعد از انقلاب در تلویزیون بود. او خواهرزاده خدیجه ثقفی همسر امام خمینی است. بهرام شفیع، مجری برنامه ورزش و مردم درگذشت. بهرام شفیع، گزارشگر و مجری مشهور تلویزیون بعدازظهر روز گذشته در بیمارستان بهمن درگذشت. در ادامه این مطلب می خوانیم: بهرام شفیع، 62 ساله، که از اوایل دهه شصت در شبکه اول سیما به عنوان گزارشگر مشغول به کار شد، در دهه گذشته نیز رئیس فدراسیون هاکی ایران بود و موفقیت‌هایی را در این رشته ورزشی کسب کرد. شفیع که گزارش‌های به‌یادماندنی و مهمی از وی به یاد مانده است، تا همین هفته گذشته اجرای برنامه «ورزش و مردم» را پیش می‌برد و دو هفته‌ای بود که این برنامه را به صبح جمعه منتقل کرده بود. شفیع در سال 1335 در محله پامنار تهران به دنیا آمد. پدرش کارمند وزارت اقتصاد و دارایی است. دوران ابتدایی را به مدرسه برزویه رفت و دوران متوسطه را در دبیرستان علوی تهران گذراند. او دارای مدرک کارشناسی علوم سیاسی از دانشگاه تهران و مدرک دوره ارشد تهیه‌کنندگی و گزارشگری از اتحادیه رادیو تلویزیونی آسیا-اقیانوسیه (ABU) بود. ** مهار آسیب های اجتماعی با شناخت علمی و ریشه یابی آسیب های اجتماعی به برخی از نابسامانی ها و نابهنجاری های رفتاری افراد یک جامعه اطلاق می شود که ریشه در بی نظمی ها دارد و دارای پیامدهای نامطلوبی برای اجتماع است. بر همین اساس آسیب شناسی اجتماعی علمی با مطالعه، ریشه یابی، شناخت و بررسی راهکارهای رفع آن می تواند در مهار این معضل ها راهگشا باشد. روزنامه «ایران» با درج مطلبی به عنوان «جولان نابسامانی‌ ها در متن حاشیه نشینان شهری» در گفت وگو با رضا جعفری، رییس اورژانس اجتماعی کشور وضعیت آسیب‌ های اجتماعی در مناطق حاشیه نشین را بررسی کرد و نوشت: اعتیاد مهم‌ترین آسیب اجتماعی حاشیه شهر‌ها است و خرید و فروش مواد باعث شده حتی برخی از محلات حاشیه شهر به پاتوق ‌های توزیع مواد مخدر تبدیل شود. اغلب افرادی که در این محلات زندگی می‌کنند شغل ثابتی ندارند و از مهارت‌های بالایی برخوردار نیستند. به همین علت، به سمت سرقت و اعتیاد می‌روند. البته ما نباید به تمام ساکنان این محلات به چشم مجرم نگاه کنیم. به خاطر آنکه این شرایط در مورد همه صدق نمی‌کند. حاشیه نشینی در استان‌های سیستان و بلوچستان، زاهدان، مشهد، تهران، البرز و همدان بیشتر از استان‌های دیگر است البته، این معضل در تمام مناطق کشور وجود دارد و محدود به یک منطقه نمی‌شود. یک چهارم از جمعیت کشور ما در حاشیه شهرها و بافت‌ های فرسوده زندگی می‌کنند. محلاتی که برخی از نقاط آن به علت نبود کنترل‌های اجتماعی نا امن است.در ادامه این مطلب می خوانیم: یک چهارم از جمعیت کشور ما در حاشیه شهرها و بافت‌های فرسوده زندگی می‌کنند. محلاتی که برخی از نقاط آن به علت نبود کنترل‌های اجتماعی نا امن است. علت اصلی مهاجرت به شهر و حاشیه‌های شهر پس از فقر، نبود امکانات آموزشی، درمانی و بیکاری است. به طوری که، تعداد زیادی از جوان‌های روستایی در رشته‌هایی تحصیل کردند که مناسب جامعه روستایی نیست و شرایط خاص کار را ندارند. به طور مثال جوان روستایی در رشته معماری یا مکانیک فارغ‌التحصیل می‌شود اما هیچ کاری متناسب با رشته‌اش پیدا نمی‌کند. وی به ادامه دار بودن روند مهاجرت از روستا اشاره می‌کند و می‌گوید: زمانی که یک فرد روستایی به حاشیه شهرها مهاجرت می‌کند، بتدریج اعضای خانواده خود را هم می‌برد. اما مشکل ما در سال‌های اخیر این است که مناطق ما به‌صورت یکپارچه و یکدست توسعه پیدا نکردند و دچار عدم تمرکز ثروت در کشور هستیم. پس از بررسی‌هایی که سال‌های گذشته انجام شد نتایج آن نشان داد که اغلب آسیب‌های اجتماعی در این مناطق شکل می‌گیرد و به همین دلیل لازم است اقدامات‌مان را در این مناطق گسترده کنیم. بر همین اساس تمام پایگاه‌های خدمات اجتماعی بهزیستی را که تعداد آن حدود 220 پایگاه است  در مناطق حاشیه شهر مستقر کردیم.روزنامه «آرمان» در مطلبی با عنوان «بستر برای مهارآسیب‌های اجتماعی مهیا نیست» به گفت وگو با امان الله قرایی مقدم پرداخت و نوشت: با بررسی اقدامات انجام شده در زمینه مهار و مدیریت آسیب‌ های اجتماعی باید گفت که مسئولان امر تاکنون آن‌طورکه باید موفق عمل نکرده‌اند. برای مثال در زمینه ساماندهی معتادان متجاهر هر از گاهی آنها به اماکن مورد نظر هدایت شده و خدمات دریافت می‌کنند. هرچند بعد از گذشت مدتی فرد به چرخه اعتیاد باز می‌گردد. این مساله باعث هدر رفت انرژی و هزینه‌های ملی شده است.  دلایل افزایش آسیب‌های اجتماعی از لحاظ علمی مشخص است. باید دانست که بروز آسیب‌های اجتماعی به دلایل مختلف همچون اقتصاد، مسائل خانوادگی، کاهش باور و اعتقادات دینی، نامساعد بودن محل زندگی و.... بستگی دارد. برای مهار آسیب ‌ها با بررسی فعالیت ‌های مسئولان امر باید گفت که نیروی انتظامی وظایف خود را انجام می‌دهد. هرچند نیروی انتظامی تنها عامل در مهار آسیب‌های اجتماعی نیست. همچنین این نهاد عامل رفع بیکاری، مسائل اقتصادی و سالم سازی خانواده نیست. نیروی انتظامی و دیگر نهادها در مهار آسیب‌های اجتماعی مجری هستند.در ادامه این گفت وگو می خوانیم: در اصل بی‌سرپرستی، بد سرپرستی، طلاق، فقدان آموزش مهارت‌های اجتماعی و.... از مسائل تهدید کننده خانواده‌هاست. هم اکنون در خانواده‌ها فرزند سالاری وجود دارد. از سوی دیگر با اینکه در کتاب‌های درسی از آسیب‌های اجتماعی به کرات گفته می‌شود، اما بستر لازم برای این قضیه اندیشیده نشده است. از لحاظ اقتصادی نیز باید گفت که در جامعه شاهد افزایش فقر به عنوان‌ام الفساد هستیم. بر اساس آمار از خرداد تا مهر سال‌جاری تعداد سرقت‌های خرد افزایش یافته است. این قضیه به دلایل نوسانات اقتصادی و نبود ثبات در بازار ارز بروز کرده است. از سوی دیگر با بررسی مدیریت‌های اعمال شده در حوزه آسیب‌ها باید گفت که نظام مدیریت کشور قابل کنترل نیست. همگان بر این باور هستند که با کنترل و اقدامات سلبی همچون حبس و اعدام از میزان جرائم در کشور کاسته می‌شود؛ غافل از اینکه برای مهار آسیب ‌های اجتماعی باید بسترها را تغییر داد، چون مهار آسیب‌های اجتماعی تحت تاثیر نژاد، ارث و اقلیم نیست، بلکه به دلیل نبود زیرساخت‌های مناسب میزان آسیب‌های اجتماعی افزایش پیدا می‌کند.روزنامه «ابتکار» در گزارشی با عنوان ««طلاق» همچنان رو به رشد» نوشت: در کنار صعود آمار طلاق در کشور، وضعیت ثبت ازدواج ‌ها نیز نگران کننده است. گفتنی است براساس آمار ارائه شده توسط رئیس انجمن مددکاری اجتماعی ایران، آمار طلاق 6 درصد رشد داشته است. طلاق در سال 96 نسبت به سال 95 بیش از 6 درصد افزایش داشته و نرخ ازدواج نیز بین 11 تا 13 درصد کاهش را نشان می‌دهد. الان نسبت طلاق به ازدواج به حدود 24 رسیده است حال آن که قبلا 22 بوده، لذا نشانه‌ای دال بر کنترل طلاق نمی‌بینم حتی اگر در بعضی استان ‌ها شاهد کنترل روند طلاق باشیم اما در مجموع روند طلاق رو به رشد است. طلاق در کشور ما به عنوان یکی از پنج اولویت حوزه آسیب‌های اجتماعی محسوب می‌شود و به ازای هر 3.4 تا 3.5 ازدواج یک طلاق به وقوع می پیوندد.در ادامه این گزارش آمده است: گفتنی است سال گذشته 2 هزار و 500 زندانی مهریه با کمک‌های خیرین و با تلاش ستاد دیه کشور از زندان‌ها رهایی یافتند اما امسال با نوسانات قیمت سکه بیش از چهار هزار زندانی مهریه جای آنها را در زندان‌ها پر کرده‌اند. براساس لایحه‌ای که در مجلس شورای اسلامی مطرح شده است، برای درنظر گرفتن سطح مهریه کسانی که فرزند ندارند یک سوم درآمد خود را برای پرداخت مهریه بپردازند و کسانی که متاهل و صاحب فرزند هستند تا یک چهارم درآمدشان را به این امر اختصاص دهند.  بالا رفتن قیمت ارز و سکه از ابتدای تیر امسال روند رو به رشد زندانیان مهریه را به دنبال داشته که با وجود کاهش نسبی آن در این روزها اما این معضل همچنان به قوت خود باقی است و پیش ‌‌بینی می‌شود اگر چاره‌ای قانونی اندیشیده نشود، حتی اگر قیمت سکه باز هم پایین بیاید، این مشکل همچنان باقی خواهد بود.پژوهشم**9117**9131            "}