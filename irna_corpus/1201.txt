{"onTitr":" فرماندار:    ","titr":" همکاری سازمان‌های مردم‌نهاد در توسعه ابرکوه مؤثر است","describe":" یزد - ایرنا - فرماندار ابرکوه بابیان اینکه هم‌اکنون 18 سازمان مردم‌نهاد (سمن) با حمایت دولت در این شهرستان فعال است، تأکید کرد: سمن‌ها می‌توانند در برنامه‌های عمرانی و توسعه این شهرستان همکاری مؤثری داشته باشند.", "text":"محمد کاظمی نسب روز پنجشنبه در حاشیه نشست مدیران سمن‌های شهرستان در گفت‌وگو با خبرنگار ایرنا افزود: ابرکوه ازنظر تعداد سمن‌ها در میان 10 شهرستان استان یزد پیشروست، و میزان مشارکت تشکل‌های مردم‌نهاد، توسعه اقتصادی متوازن را در پی خواهد داشت. به گفته وی این تشکل‌ها در حوزه‌های میراث فرهنگی ، محیط‌زیست، ورزش و جوانان، آسیب‌های اجتماعی و مهارت‌های زندگی فعالیت دارند. کاظمی نسب بابیان اینکه فعال شدن سمن‌ها، فصل جدیدی از مردم‌سالاری را در جامعه ایجاد کرد، خاطرنشان ساخت: جلب مشارکت مردم در اداره امور عمومی و اجتماعی، فلسفه تشکیل سمن‌هاست. فرماندار ابرکوه با تأکید بر اینکه، رفع آسیب‌های اجتماعی ضروری‌ترین عرصه ورود سمن‌هاست، یادآور شد: هویت‌سازمانی ، غیرانتفاعی بودن، غیردولتی بودن و همیاری‌های مردمی ، مهم‌ترین ویژگی‌های این نهادهاست. رئیس هیئت نظارت بر سازمان‌های مردم‌نهاد ابرکوه ادامه داد: فعالیت مستمر، افزایش سرمایه اجتماعی، توجه به حقوق شهروندی و توسعه پایدار سمن‌ها ضروری است و راه‌های رشد و توسعه به مسئولیت‌پذیری شهروندان وابسته است. مرکز شهرستان 53 هزارنفری ابرکوه در140 کیلومتری جنوب غربی شهر یزد قرار دارد. 7540/ 2047/            "}