{"onTitr":"","titr":" روایت القدس العربی از موقعیت ایران و آمریکا در عراق","describe":" تهران- ایرنا- روزنامه القدس العربی به تحولات اخیر سیاسی در عراق اشاره کردو نوشت: نفوذ ایران در عراق بسیار بیشتر از آمریکاست، به همین جهت شخصیت های سیاسی روی کار آمده در انتخابات اخیر همگی مورد تائید تهران بوده و ایران در این بازی، 3 به 0 آمریکا را شکست داد.", "text":"به گزارش شنبه شب ایرنا، القدس العربی چاپ لندن امروز در گزارشی افزود: کاربران عراقی در شبکه های مجازی و پس از پایان یافتن روند سیاسی در این کشور عبارت ایران3، آمریکا 0 را دست به دست می کنند. نزاع های سیاسی در عراق به تازگی پایان یافته و با اعلام نتایج انتخابات پارلمانی در ماه می سال جاری، 'برهم صالح' به عنوان رئیس جمهوری و 'عادل عبدالمهدی' نخست وزیر انتخاب شدند. 'محمد الحلبوسی' نیز در نیمه سپتامبر گذشته به سمت ریاست پارلمان عراق انتخاب شد.القدس العربی نوشت: عبدالمهدی روابط گرمی با ایران دارد. تصاویری از او در کنار 'عمار حکیم' رئیس شورای عالی اسلامی عراق که ارتباط نزدیکی با ایران دارد، موجود است. الحلبوسی نیز نامزد ائتلاف 'الحشد الشعبی' به رهبری 'هادی العامری' بود. صالح نیز یکی از مسئولان ارشد حزب اتحاد میهنی کردستان که نزدیک ترین حزب به تهران بوده، است .بر اساس این گزارش، نفوذ و حضور تهران در عراق به این معنا نیست که توانسته از خطوط رقابت های حزبی و دشمنی های شخصی میان شخصیت های عراقی عبور کند، اما به خوبی ثابت کرد که برای دستیابی به قدرت باید قاعده کار را دانست. حلبوسی پس از تصدی پست ریاست پارلمان، مخالفت خود را با تحریم ایران از سوی آمریکا اعلام کرد. پس از آن تهران انتخاب وی را به عنوان رئیس پارلمان عراق تبریک گفت. همچنین صالح نیز که شخصیتی لیبرال و نزدیک غرب دارد بار دیگر پایه روابط خود را با حزب 'جلال طالبانی' متحد ایران تقویت کرد و همین امر او را برای رسیدن به پست ریاست جمهوری کمک کرد.القدس العربی همچنین تصریح کرد: در این میان تاثیر آمریکا در روند سیاسی عراق که باید قوی باشد، کجاست؟. حقیقت آن است که نفوذ سیاسی و امنیتی و مالی ایران در عراق بسیار بیشتر از تاثیر آمریکاست. واشنگتن این قدرت را ندارد که نامزدهای مورد نظر خود را در عراق به قدرت برساند. در واقع رقابت در عراق تنها بین نوری المالکی و هادی العامری از سویی با حیدر العبادی و مقتدی صدر است. در نتیجه هیچ نامزد واقعی که قادر باشد منافع آمریکا را تامین یا در نظر بگیرد، در عرصه سیاسی عراق وجود ندارد. با این تحلیل است که  روزنامه 'واشنگتن پست' در مقاله ای در این باره نوشت که نزاع میان آمریکا و ایران در عراق برنده واضحی ندارد. 'ولید فارس' مشاور سیاست خارجی پیشین دونالد ترامپ نیز در تفسیر این مقاله نوشت که نتیجه گیری در این باره کاملا اشتباه است و برنده بزرگ در همه حال در عراق، ایران است.شبد**خاورم**9329**1010            "}