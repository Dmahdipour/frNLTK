{"onTitr":" رئیس اتاق بازرگانی فارس:    ","titr":" دستگاه مالیاتی به بهبود فضای کسب و کار فارس کمک کند","describe":" شیراز-ایرنا-رئیس اتاق بازرگانی، صنایع، معادن و کشاورزی فارس گفت: انتظار است که دستگاه مالیاتی این استان فعالیت های خود را با رویکرد حمایت از صنعت، تولید و صادرات استان دنبال کند تا شاهد بهبود فضای کسب و کار و رونق اقتصادی در این منطقه باشیم.", "text":"روابط عمومی اتاق بازرگانی فارس در گزارش روز شنبه خود به نقل از جمال رازقی در نشست بررسی درآمدهای مالیاتی فارس از نگاه بخش خصوصی در شیراز، اظهار داشت: در دهه های گذشته، بخش تولید در کشور به سبب سیاست های مختلف و عواملی همچون سیستم ناعادلانه مالیاتی، مورد بی مهری قرار گرفته که اگر در این سیستم اصلاحاتی انجام شده بود امروز شاهد برخی بی ثباتی ها و مشکلات در اقتصاد کشور نبودیم.او ادامه داد: این در حالی است که سال هاست کوشش های بسیاری در کشور برای ایجاد اشتغال صورت گرفته و پول های زیادی هم توزیع شده اما اگر به بخش تولید توجه شده بود، اشتغال پایدار نیز ایجاد می شد.وی، دستگاه مالیاتی را از موانع ایجاد تولید پایدار در کشور برشمرد و بیان کرد: اگر کشور از سیستم مالیاتی شفافیت و عادلانه برخوردار بود امروز شاهد بی ثباتی و تلاطم در بازار ارز نبودیم و اقتصاد ما در دست برخی از افراد سودجو نبود.رئیس اتاق بازرگانی، صنایع، معادن و کشاورزی فارس ادامه داد: دستگاه مالیاتی سالانه برای وصول مالیات های ابلاغ شده خود به سراغ فعالان اقتصادی و واحدهای شناخته شده تولید می رود و بیش از 65درصد مالیات کشور را از بخش تولید تامین می کند.رازقی گفت: بخش خصوصی به دنبال اجرایی شدن نظام عادلانه مالیاتی در کشور است چرا که مالیاتی که امروز از کارگران و کارمندان دولت کسر می شود به مراتب بیشتر از برخی دستگاه های اجرایی است و دولت باید برای عادلانه شدن این نظام مالیاتی اقدام موثری انجام دهد.او ادامه داد: عمده فشار دستگاه مالیاتی کشور بر بخش تولید و صادرات کشور تحمیل می شود در حالی که افراد بسیاری که با فرار مالیاتی، حق و حقوق مردم و بیت المال را پایمال می کنند رها هستند.وی، رسیدگی به این موضوع را از انتظارات بخش خصوصی دانست و اظهار داشت: ما در اتاق بازرگانی فارس آماده هرگونه همکاری و هم افزایی با اداره کل امور مالیاتی استان برای کم کردن فشار مالیاتی بر تولید و صادرات هستیم.رازقی اضافه کرد: دستگاه مالیاتی باید در زمینه رشد اقتصادی، تولید و اشتغال پایدار در فارس به ایفای نقش بپردازد و ما نیز به عنوان پارلمان بخش خصوصی استان در کنار آنها خواهیم بود.** فشار فرار مالیاتی بر فعالان بخش خصوصی تحمیل نشودنایب رئیس اتاق بازرگانی، صنایع، معادن و کشاورزی فارس هم گفت: 86 هزار میلیارد تومان از تولید استان به قیمت ثابت زیر چتر مالیات قرار دارد و مابه التفاوت آن تا 153هزار میلیارد تومان مربوط به اقتصاد سیاه و مصون از مالیات است.محمد صادق حمیدیان افزود: این دقیقا همان چیزی است که ما از آن به عنوان وارد آمدن فشار به بخش درستکار اقتصاد یاد می کنیم.وی ادامه داد: روند دریافت مالیات در فارس در مقایسه با کشور در 10 سال گذشته، تندتر بوده که جای تامل دارد. او اظهار داشت: فعالان بخش خصوصی در عین اعتقاد به پرداخت مالیات، از بی عدالتی مالیاتی ناراضی هستند و اینکه دستگاه مالیاتی باید سیاستی را اتخاذ کند که فشار فرار مالیاتی بر فعالان بخش خصوصی تحمیل نشود.حمیدیان افزود: دستگاه مالیاتی کشور در زمینه تشویق خوش حسابان مالیاتی کاملا بی تفاوت است و بعضا مشاهده می کنیم که حتی برخوردهای سخت گیرانه ای هم با کسانی که مالیات خود را به موقع پرداخت می کنند، می شود.6122 /6118            "}