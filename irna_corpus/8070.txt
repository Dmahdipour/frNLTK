{"onTitr":" با نظارت ویژه معاون عمرانی استانداری؛    ","titr":" بازسازی 1200 میلیارد تومانی زیرساخت‌های کرمانشاه کلید خورد","describe":" کرمانشاه - ایرنا - بازسازی خسارت‌های 1200 میلیارد تومانی که زلزله به زیرساخت‌های عمومی و دولتی استان کرمانشاه وارد کرده است با کمک اعتبارات قانون مدیریت بحران آغاز شده و امروز اولین جلسه هماهنگی آن برگزار شد.", "text":"به گزارش خبرنگار ایرنا، مهرداد سالاری روز جمعه در جلسه پیگیری اعتبارات ماده 12 قانون تشکیل مدیریت بحران گفت: در جریان زلزله آبان سال گذشته 1200 میلیارد تومان به تجهیزات و زیرساخت های دستگاه های اجرایی استان کرمانشاه خسارت وارد شد که تاکنون 700 میلیارد تومان اعتبار برای بازسازی آنها در نظر گرفته شده است.او افزود: پس از تخصیصی که در اردیبهشت امسال صورت گرفت ، نقدینگی 280 میلیارد تومان از این مبلغ تامین شد اما با توجه به اینکه هنوز بخش عمده ای از واحدهای مسکونی زلزله زدگان ناقص بود، شایسته نبود که بازسازی ساختمان های دولتی آغاز شود و این کار به مهرماه موکول شد.به گفته سالاری ، هم اکنون بیشتر موافقت نامه‌های مربوط به بازسازی زیرساخت‌های دستگاه‌های اجرایی تنظیم و منعقد شده است و زمان مناسبی هم تا پایان سال مالی جاری برای استفاده از منابع اعتباری در اختیار داریم.او همچنین به همه دستگاه های مشمول بازسازی توصیه کرد که سه شاخص اصلی قیمت، زمان و کیفیت اجرای طرح ها را در نظر بگیرند.سالاری گفت:  با توجه به اینکه هزینه بازسازی زیرساخت های دولتی و عمومی از بیت المال و پول مردم تامین می شود، لازم است که همه مسئولان قیمت تمام شده اجرای طرح ها را به دقت مورد توجه قرار دهند.معاون هماهنگی امور عمرانی استانداری کرمانشاه از دستگاه های اجرایی خواست که طی کمتر از 10 روز برنامه اجرایی و عملیاتی خود را برای بازسازی ارائه کنند.** کرمانشاه پیشتاز جذب اعتباراتحبیب الله وفایی، رئیس سازمان مدیریت و برنامه ریزی کرمانشاه نیز در این نشست گفت: با تلاش همه دستگاه‌های استان هم اکنون در جذب اعتبارات مدیریت بحران و سایر اعتبارات در کشور پیشتاز هستیم.در ادامه کامبیز عاطفی، رئیس گروه زیربنایی سازمان مدیریت و برنامه ریزی استان کرمانشاه با تشریح آخرین وضعیت بازسازی زیرساخت های آسیب دیده در زلزله گفت: موافقتنامه 15 میلیارد تومانی با شهرداری ها، 10 میلیارد تومانی پادگان ها و 500 میلیارد تومانی بازسازی تاسیسات زیربنایی مبادله شده و تاکنون 209 میلیارد تومان آن تخصیص یافته و ابلاغ شده است.به ‌گفته عاطفی ، از 1160 طرح بازسازی موافقت نامه بیشتر آنها مبادله شده و تنها چند طرح مشکل دار وجود دارد؛ از جمله 6 طرح مربوط به سازمان نوسازی مدارس که البته با پیگیری های صورت گرفته 2 طرح آن به اداره کل ارشاد واگذار شده اما چهار طرح دیگر همچنان بلاتکلیف است.** انکار نوسازی مدارس، اصرار معاون استاندارمعاون هماهنگی امور عمرانی استانداری کرمانشاه در این باره گفت: با توجه به حجم بالای طرح های بازسازی و سنگین شدن بار دستگاه‌های اصلی همچون راه و شهرسازی، لازم است که برخی از طرح ها را سایر دستگاه‌ها اجرا کنند که این موضوع با مطالعه و کارشناسی مشخص شده است.محمدرضا عبدالرضایی، معاون فنی سازمان نوسازی مدارس استان کرمانشاه اما زیر بار اجرای طرح‌های محول شده نرفت و گفت: وظیفه ما ساخت مدارس است و احداث ساختمان های اداری ارتباطی به ما ندارد؛ نه اینکه بخواهیم از زیربار این موضوع شانه خالی کنیم اما نیرو و امکانات لازم را برای انجام آن نداریم.با این حال معاون هماهنگی عمرانی استانداری موضع خود را تکرار و تاکید کرد: این توضیحات پذیرفتنی نیست و شما باید طرح های محوله را اجرایی کنید.طرح های مشکل‌ دار دیگر مربوط به حوزه ارتباطات و فناوری بود که شهریار بهنیا، مدیرکل مخابرات استان کرمانشاه در باره آن گفت: مکاتبات لازم با وزارت ارتباطات و فناوری اطلاعات انجام شده و پس از امضا و موافقت وزیر، ما عملیات بازسازی را آغاز می کنیم و در این زمینه مشکلی وجود ندارد.** مشکل را حل نکنید به وزیر گزارش می کنیمآنچنانکه رئیس گروه زیربنایی سازمان مدیریت و برنامه ریزی استان کرمانشاه بیان کرد: اداره کل آب منطقه ای استان هم هنوز اطلاعات فنی نیمی از 10 طرح بازسازی خود را ارائه نکرده است.نماینده آب منطقه‌ای در این نشست قول داد که تا آخر هفته آینده مشکل را حل کند؛ سالاری هم تهدید کرد که اگر تا آخر هفته این مشکل حل نشود، موضوع را به وزیر اطلاع می دهد.در ادامه جلسه طرح های بازسازی مربوط به سایر دستگاه‌های اجرایی استان به تفکیک بررسی شد و مسئول هر دستگاه آخرین وضعیت اجرای این طرح‌ها و موانع و مشکلات پیش روی آنها را بیان کرد.** ضرورت تامین اعتبار آب و برقهزینه های نجومی شرکت آب و فاضلاب شهری و شرکت توزیع برق استان کرمانشاه از دیگر موضوعاتی بود که در این جلسه مورد توجه قرار گرفت.علیرضا تخت شاهی، مدیرکل شرکت آب و فاضلاب شهری استان کرمانشاه با اشاره به خسارت‌های بزرگی که در نتیجه زلزله آبان 96 به زیرساخت های آبفا وارد شده است، گفت: تاکنون خرید 23 هزار کنتور و انشعاب نهایی شده و اکنون فقط حدود 10 میلیارد تومان برای خرید و نصب کنتور در مناطق زلزله زده نیاز است.علیمراد مرادی مجد، مدیرکل شرکت توزیع برق استان کرمانشاه نیز از مصرف 22 میلیارد تومانی برق در مناطق زلزله زده از زمان زلزله تا مرداد امسال خبر داد و خواستار تعیین تکلیف این هزینه ها شد.معاون هماهنگی امور عمرانی استانداری کرمانشاه نیز با تشکر ویژه از شرکت آبفا و توزیع برق از سازمان مدیریت و برنامه ریزی استان خواست برای تامین اعتبار لازم این 2 دستگاه برنامه ریزی کند.سالاری در عین حال از شرکت توزیع برق خواست که از دریافت هزینه جابجایی تیر برق از شهروندان صرف نظر کند تا مانعی برای صدور مجوز به مردم از سوی شهرداری ها در این زمینه وجود نداشته باشد که با قول مساعد مرادی مجد همراه شد.سالاری همچنین از شرکت توزیع برق خواست که روشنایی معابر شهرهای زلزله زده را با هدف بهبود امنیت در اولویت بگذارد.** مشکل کمبود قیر بزودی رفع می شودیکی از مشکلاتی که مورد اشاره مدیرکل راه و شهرسازی و شهرداران استان قرار گرفت، مشکل کمبود قیر بود که معاون امور عمرانی استانداری کرمانشاه در باره آن گفت: به تازگی نامه‌ای را به رئیس جمهوری ارسال کرده ایم و در حال پیگیری آن برای رفع مشکل قیر در استان هستیم.سالاری همچنین گفت: 30 هزار تن قیر برای ایام اربعین حسینی برای سه استان کشور در نظر گرفته شده که احتمالا 10 هزار تن آن به استان کرمانشاه اختصاص داده می شود.او همچنین به قول مساعد وزیر راه و شهرسازی و سازمان شهرداری ها در این زمینه اشاره کرد و گفت: ما پیگیری های لازم را برای رفع مشکل قیر انجام خواهیم داد.** بازخواست و حذف اعتبار در انتظار مدیران منفعلیکی دیگر از نکات خبرساز جلسه امروز غیبت برخی از مدیران بود و حتی نماینده ای از طرف آنان در جلسه حضور نداشت که وضعیت طرح‌های بازسازی دستگاه متبوع خود را ارائه کنند.همین موضوع سبب شد که معاون هماهنگی امور عمرانی استانداری خواستار بازخواست دستگاه های غایب شود و از سازمان مدیریت و برنامه ریزی استان بخواهد که دستگاه هایی که پیگیر طرح و اعتبار خود نیستند، از لیست دریافت کنندگان اعتبار ماده 12 قانون مدیریت بحران حذف کند.رئیس سازمان مدیریت و برنامه ریزی استان کرمانشاه هم با اشاره به کم توجهی تعدادی از دستگاه ها در پیگیری اعتبار خود تاکید کرد: هر دستگاهی که تا هفته آینده برای ابلاغ تخصیص خود به این سازمان مراجعه نکند، اعتبار آن به سایر دستگاه ها داده می شود.معاون امور عمرانی استانداری کرمانشاه در پایان فرمانداری ها را مسئول پیگیری اجرای طرح های بازسازی در هر شهرستان دانست و تاکید کرد که  پیگیری پیشرفت فیزیکی این طرح ها باید در جلسات ماهانه در استانداری بررسی و ارزیابی شود.هوشنگ بازوند، استاندار کرمانشاه اعلام کرده است که در زلزله سال گذشته یک هزار و 241 میلیارد تومان خسارت به زیرساخت ها وارد شد و بسیاری از ساختمان های دولتی از جمله بیمارستان ها آسیب جدی دیدند.زمین لرزه 7.3 ریشتری 21 آبان در 11 کیلومتری بخش ازگله، 32 کیلومتری شهرستان سرپل ذهاب در غرب کرمانشاه 620 کشته و 12 هزار و 386 مصدوم داشت.این زلزله به 10 شهرستان و یک هزار و 930 روستای استان کرمانشاه خسارت وارد کرد و براساس ارزیابی های صورت گرفته حدود 100 هزار واحد مسکونی شهری و روستایی نیز آسیب کلی و جزئی دید.7444/8066گزارش از عبدالله الماسی            "}