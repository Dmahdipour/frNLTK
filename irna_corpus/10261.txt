{"onTitr":"","titr":" بهارستان آماده تصویب CFT","describe":" همه چیز برای تصویب آخرین لایحه از لوایح چهارگانه مرتبط با FATF در مجلس مهیا است. از سه فراکسیون سیاسی مجلس یکی مخالف لایحه الحاق ایران به کنوانسیون منع تأمین مالی تروریسم یا همان CFT است و از دو فراکسیون دیگر صدای موافقت به گوش می‌رسد.", "text":"حالا همان طور که برخی نمایندگان مجلس می‌گویند، فقط مانده مطرح شدن این لایحه در صحن مجلس؛ اتفاقی که هفته آینده به طور قطع روی خواهد داد، هر چند هنوز روز دقیق آن مشخص نیست. مخالفت‌ها هم حتی سختی و تندی قبل را ندارند. مخالفان هر چند هنوز روی موضع خود هستند اما از سخنان‌شان این گونه برمی‌آید این واقعیت را پذیرفته‌اند که رأی مجلس به CFT مطابق میل آنها نخواهد بود. دیروز هم پیش از آغاز جلسه غیرعلنی مجلس، نمایندگان وزارتخانه‌های اقتصاد و امور خارجه و همین طور معاون بانک مرکزی میهمان رؤسای کمیسیون‌های تخصصی مجلس بوده‌اند. جایی که رئیس کمیسیون فرهنگی مجلس به «ایران» گفته در آن باز هم تقاضای تصویب لایحه CFT از سوی این نهادها خطاب به مجلس مطرح شده است.** مخالفت اصولگرایان؛ عمل به تکلیف بدون نتیجهدر این روزها که همه منتظر رسیدن مهلت بررسی لایحه CFT در مجلس هستند، هنوز از سوی نمایندگان درخواستی برای تغییر دستور صحن علنی ارائه نشده. معنای این، آن است که برای جلسه بررسی لایحه یاد شده باید تا هفته بعد صبر کرد. اینکه کدام‌یک از روزهای هفته بعد دستور کار مجلس به لایحه CFT اختصاص پیدا کند هم بستگی به زمان پایان کار طرح‌هایی دارد که در دستور مجلس هستند. روز بررسی این لایحه اما چندان اهمیت ندارد وقتی از مجلس سیگنال‌های تصویب آن دریافت می‌شود. در میان اعضای فراکسیون‌های مستقلین و امید تقریباً هیچ نماینده‌ای نیست که بگوید مخالف رأی آوردن این لایحه است. تنها فراکسیونی که مخالفت خود را اعلام کرده اصولگرایان هستند؛ فراکسیونی که باز هم اقلیتی در آن موافق رأی آوردن CFT می‌باشند.حسین نقوی حسینی، سخنگوی این فراکسیون به «ایران» می‌گوید: «ما تا لحظه رأی‌گیری در صحن علنی همچنان بر موضع مخالف خود پافشاری خواهیم کرد و سعی می‌کنیم مخالفتی روشن و صریح با این لایحه داشته باشیم، چون آن را به ضرر کشور می‌دانیم.» اما در میان سخنان او هم ردی از قوی بودن احتمال تصویب این لایحه دیده می‌شود. او درباره تأثیر مخالفت‌شان و امید به اینکه آیا می‌توانند رأی منفی را که می‌خواهند از مجلس بگیرند یا نه می‌گوید: «ما کار خودمان را می‌کنیم و تلاشی که می‌باید را انجام می‌دهیم، اینکه مجلس چه رأیی بدهد دیگر دست ما نیست. ما این تلاش را می‌کنیم تا بعداً پاسخگوی مردمی باشیم که  به آنها القا شده اگر FATF را بپذیریم، اوضاع بهتر می‌شود.» نشانه دیگر این ادعا که برخی  مخالفان دولت هم پذیرفته‌اند مجلس به لایحه CFT رأی مثبت خواهد داد می‌توان در نطق میان دستور دیروز ساداتی نژاد، نماینده کاشان و از مخالفان سرسخت دولت یافت. او در نطق خود هر چند به موضوع FATF تاخت و انتقاداتی را بابت آن به دولت و مدافعانش وارد دانست اما در نهایت تأکید کرد: «FATF باید حداقل به مدت پنج سال ایران را از لیست سیاه خارج کرده و تضمین بدهد که تبادلات مالی ایران با مشکلی مواجه نخواهد شد.» درخواست گرفتن تضمین از FATF بدون اشاره به ضرورت رد آن در مجلس و دعوت نمایندگان به دادن رأی منفی به آن می‌تواند نشانه‌ای باشد بر اینکه مخالفان لوایح چهارگانه هم متوجه فضای مجلس شده‌اند. چه آنکه موضع آنها تا قبل از این تأکید بر ضرورت رد این لوایح بود، تأکیدی که دیگر خبری از آن نیست.** اطمینان امید و مستقلین از رأی مثبت به CFTجالب اینجاست که دو فراکسیون دیگر مجلس نه تا الان جلسه‌ای برای FATF داشته‌اند و نه احتمالاً قرار است موضع مشخصی بگیرند. فراکسیون ولایی تا حالا سه جلسه در این رابطه داشته که خروجی آنها مخالفت با لایحه CFT بوده. اما امیدی‌ها و مستقلین می‌گویند اساساً نیازی به جلسه نداشته‌اند چون مخالفتی در بین اعضایشان برای این لوایح نیست. مهرداد لاهوتی، سخنگوی فراکسیون مستقلین به «ایران» می‌گوید که حتی شاید تا روز بررسی CFT هم چنین جلسه‌ای را تشکیل ندهند. اما علیرضا رحیمی، عضو هیأت رئیسه فراکسیون امید خبر می‌دهد که شاید امیدی‌ها برای هفته آینده در صورت امکان یک جلسه در این رابطه برگزار کنند. او البته این را هم می‌گوید که فراکسیون امید پیشتر در خردادماه، یعنی زمانی که قرار بود CFT وارد دستور کار مجلس شود جلسه‌ای به همین منظور برگزار کردند و حاصل آن هم حمایت قاطع از لوایح چهارگانه بوده. او می‌گوید هیچ اتفاقی از آن تاریخ تاکنون رخ نداده که این موضع تغییر کند و بنابراین نظر فراکسیون امید کماکان همان نظر خردادماه، یعنی دادن رأی مثبت به لایحه دولت است. اما در همین حال مصطفی کواکبیان نیز در گفت‌وگو با «ایران» توضیح مضاعفی بر بحث موضع فراکسیون‌ها در قبال FATF می‌افزاید مبنی بر اینکه بجز رأی مثبت و محتمل دو فراکسیون امید و مستقلین از لایحه CFT، جمعی از اصولگرایان هم به این لایحه رأی مثبت خواهند داد. آن طور که خبرنگار «ایران» اطلاع پیدا کرده در جلسه رأی‌گیری ولایی‌ها برای لایحه CFT یک‌سوم حاضران به این موضوع رأی مثبت داده‌اند. اقلیتی که در کنار حمایت امیدی‌ها و مستقلین از FATF می‌تواند رأی آوری لایحه CFT را بیشتر تضمین کند.** تقاضای آقای سفیر از مجلسشب دوشنبه هم سفیر ایران در انگلستان با اشاره به کاهش قیمت ارز و سکه از نمایندگان خواست که با تکمیل فرآیند FATF روند تثبیت واقعی نرخ ارز و از بین رفتن حباب ساختگی را در بازار تداوم ببخشند. موضوعی که واکنش محمود صادقی، عضو فراکسیون امید را در پی داشت و او هم از رأی مثبت اکثریت نمایندگان مجلس به لایحه CFT خبر داد. حمید بعیدی‌نژاد در این رابطه در صفحه توئیتر خود نوشت: «با شروع ریزش قیمت ارز و سکه در بازار  ایران حالا نوبت نمایندگان مجلس شورای اسلامی است که با تکمیل فرآیند FATF و تصویب استانداردهای بین‌المللی نظام بانکی در جلسه فردا، روند تثبیت واقعی نرخ ارز و از میان رفتن حباب ساختگی در بازار را تداوم بخشند.» محمود صادقی، نماینده تهران هم در جواب بعیدی‌نژاد نوشت: «با توجه به  گفت‌وگوهایی که در روزهای اخیر با همکارانم داشتم، پیش‌بینی می‌شود نمایندگان فراکسیون امید و فراکسیون مستقلین به اتفاق آرا و بخش قابل توجهی از نمایندگان فراکسیون ولایی به کنوانسیون CFT رأی مثبت خواهند داد.»منبع: روزنامه ایران؛ 1397،7،11گروه اطلاع رسانی**1699**2002            "}