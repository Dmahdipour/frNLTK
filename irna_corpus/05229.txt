{"onTitr":" رئیس پلیس پیشگیری ناجا در گفت وگو با ایرنا:    ","titr":" افزایش قیمت خودرو راه‌اندازی 100کلانتری سیار را به تعویق انداخت","describe":" تهران- ایرنا- رئیس پلیس پیشگیری نیروی انتظامی (ناجا) گفت: منابع مالی برای راه اندازی 100 کلانتری سیار (در قالب خودرو) پیش بینی شده اما افزایش ناگهانی قیمت خودرو موجب شده است از برنامه زمانبندی عقب بمانیم.", "text":"سردار محمد شرفی روز دوشنبه در گفت وگو با خبرنگار ایرنا افزود: با توجه به برنامه ریزی های انجام شده در صورت تامین اعتبار به موقع، این کلانتری ها در 100 نقطه از مناطق حاشیه نشین و جرم خیز شهرهای مختلف کشور راه اندازی خواهد شد.وی افزود: کلانتری های سیار در قالب یک دستگاه خودرو خاص طراحی شده است که قرار بود اولین نمونه این خودرو یا همان کلانتری سیار توسط سازنده خودرو برای هفته ناجا آماده و به صورت پایلوت رونمایی شود که به دلیل وجود برخی مشکلات این برنامه انجام نشد.شرفی خاطرنشان کرد: البته به رغم وجود برخی مشکلات و افزایش قیمت خودرو هم اکنون با سازنده خودرو در حال مذاکره هستیم و مدل خودرو درخواستی را ارائه داده ایم.رئیس پلیس پیشگیری نیروی انتظامی تصریح کرد: به طور کلی بر اساس برنامه زمانبندی تمام زیرساخت های استقرار 380 کلانتری سیار برای مناطق جرم خیز طراحی و آماده شده، منابع مالی نیز پیش بینی شده است اما در تخصیص این منابع دچار مشکل هستیم که امیدوارم به زودی محقق شود.وی گفت: یکی از مزایای کلانتری های سیار در مقایسه با کلانتری های ثابت این است که این کلانتری ها متناسب با تغییر مکان جرم حرکت می کنند و با زمان کمتری پاسخگوی مطالبات مردم متناسب با همان منطقه جغرافیایی خواهند بود. سردار شرفی خاطرنشان کرد: یکی از شاخص های امنیت هر جامعه برخورداری از امکانات و وسایل رفاهی است که موجب کاهش جرم می شود؛ معمولا در هر منطقه ای که زیرساخت های اجتماعی، رفاهی و اشتغال کمتر است، به همان میزان نیز امکان جرم بیشتر است و حضور پلیس در این مناطق مکملی برای ایجاد امنیت بیشتر مردم خواهد بود.اجتمام*1933**1834            "}