{"onTitr":" امام جمعه کرمانشاه:    ","titr":" صلابت نیروهای مسلح کشور در دنیا زبانزد است","describe":" کرمانشاه - ایرنا - نماینده ولی فقیه در استان و امام جمعه کرمانشاه گفت: اقتدار و صلابت نیروهای مسلح جمهوری اسلامی ایران امروز در دنیا زبانزد است چرا که توانسته اند امنیت خوبی را در کشور ایجاد کنند.", "text":"به گزارش خبرنگار ایرنا، آیت الله «مصطفی علما» روز دوشنبه در دیدار با فرمانده و مسئولان انتظامی استان کرمانشاه که به مناسبت هفته ناجا برگزار شد، به اقتدار جمهوری اسلامی ایران در دنیا نیز اشاره کرد و گفت: این اقتدار باعث ترس و واهمه دشمنان شده به گونه ای که دست به هر کاری می زنند تا بتوانند به انقلاب و نظام ضربه بزنند. وی با تاکید بر اینکه امروز کشورمان به عنوان یک ابرقدرت در جهان مطرح است، افزود: حتی تحریم های دشمنان نیز نتوانسته بر اقتدار جمهوری اسلامی تاثیری بگذارد، این تحریم ها آخرین تلاش دشمنان برای ضربه زدن به کشور است که راه به جایی نخواهد برد. آیت الله علما گفت: این اقتدار جمهوری اسلامی است که رهبر معظم انقلاب اسلامی قاطعانه پاسخ هرگونه تهدید و اظهارات نابجای دشمنان را می دهند و آن ها را مجبور به عقب نشینی می کند. نماینده ولی فقیه در استان کرمانشاه یادآوری کرد: موشک های اخیر سپاه و ضربه مهلکی که بر پیکره دشمنان وارد آورد نشانگر اقتدار کشور بود که به رخ همه دشمنان قسم خورده اسلام و انقلاب کشیده شد. وی تاکید کرد: امروز اقتدار جمهوری اسلامی به گونه ای است که می تواند چندین ترامپ را به زانو در آورد و دشمنان را از دستیابی به اهداف شوم خود ناکام بگذارد. آیت الله علما در ادامه با قدردانی از اقدام های پلیس، گفت: ماموران جان برکف انتظامی با تلاش های بی وقفه و شبانه روزی خود توانسته اند امنیت جامعه را برقرار و فضا را برای مجرمان ناامن کنند. امام جمعه کرمانشاه ادامه داد: اگر رفتار پلیس با مجرمان مقتدرانه باشد علاوه بر اینکه احساس امنیت را در جامعه توسعه می دهد، مجرمان نیز حساب کار دستشان آمده و از رفتار مجرمانه خود دست بر می دارند. وی خاطرنشان کرد: حضور مقتدرانه پلیس در صحنه های مختلف بسیار مهم است چرا که هر قدر این اقتدار بیشتر باشد امنیت بیشتری در جامعه احساس می شود. آیت الله علما ، همچنین با اشاره به گستره کار پلیس گفت: حجم بالای کاری ماموران انتظامی باعث شده عملکرد آن ها مدام زیر ذره بین قرار داشته باشد و از همین رو انتظارات و توقعات نیز افزایش می یابد. نماینده ولی فقیه در استان کرمانشاه تصریح کرد: خوشبختانه پلیس جمهوری اسلامی با همه توان و امکانات خود بهترین خدمات را به مردم ارائه و توانسته است رضایت عموم شهروندان را جلب کند.  7458/8066‌            "}