{"onTitr":"","titr":" آموزش طرح ملی آمارگیری مسکن روستایی در قزوین آغاز شد","describe":" قزوین - ایرنا - معاون بازسازی و مسکن روستایی بنیاد مسکن انقلاب اسلامی قزوین گفت: کلاس های آموزش طرح ملی آمارگیری از ویژگی های مسکن روستایی در سازمان نظام مهندسی ساختمان استان آغاز شد.", "text":"مجید کشاورز روز سه شنبه و در حاشیه برگزاری این کلاس به خبرنگار ایرنا گفت: با توجه به آغاز چهارمین دوره طرح آمارگیری از ویژگی های مسکن روستایی که از 21 مهرماه جاری و همزمان با سراسر کشور در 187 روستای استان به مورد اجرا گذاشته می شود کار آموزش آمارگیران حاضر در این طرح از امروز به مدت چهار روز آغاز شد.وی با اشاره به حضور 20 آمارگیر در این طرح، یادآور شد: آمارگیران حاضر از شنبه هفته آینده به همراه هفت دستگاه خودرو طرح خود را ابتدا از مناطق سخت و کوهستانی مانند آوج، الموت و طارم سفلی آغاز خواهند کرد.کشاورز ادامه داد: آمارگیران در چارچوب این سرشماری تمامی افراد تحت پوشش در آبادی های زیر 180 مکان را تحت پوشش آمار خود قرار داده و در آبادی های بالای 180 مکان نیز به منازل از پیش تعیین شده مراجعه خواهند کرد.معاون بازسازی و مسکن روستایی بنیاد مسکن استان قزوین در ادامه با اشاره به اینکه آمارگیران هر روز و از ساعت 8 تا 17 مشغول به کار خواهند بود، گفت: آمارهای گردآوری شده هر پنج روز وارد سامانه مرکز آمار ایران خواهد شد.این مسئول خاطرنشان کرد: براساس دستورالعمل های اجرایی، فرم شماره یک مربوط به حوزه شناسایی طرح، فرم شماره 2 مربوط به اطلاعات خانوارهای مورد هدف طرح و فرم شماره سه نیز مربوط به آبادی بوده که اطلاعات آن توسط معتمدان محلی جمع آوری می شود.کشاورز با اشاره به وجه تمایز این دوره از آمارگیری با سه دوره قبل، گفت: آمار و اطلاعات دقیق، جامع و به هنگام در خصوص ویژگی های مسکن روستایی و سکونتگاه های روستایی همواره مورد نظر متولیان احداث مسکن روستایی بوده و این دوره با همکاری مرکز آمار ایران به طور جداگانه در روستاهای هر شهرستان به مورد اجرا گذاشته می شود.این مسئول اظهار داشت: طرح آمارگیری از ویژگی های مسکن روستایی از سال 82 و هر پنج سال یک مرتبه در برخی از روستاهای کشور با هدف کسب اطلاع از آخرین تغییراتی که در حوزه مسکن روستاها ایجاد شده، به مورد اجرا گذاشته می شود.براساس آخرین سرشماری نفوس و مسکن سال 95 استان قزوین دارای 102 هزار و 131 خانوار روستایی و 94 هزار واحد مسکونی بوده که 48 درصد آن بهسازی و مقاوم سازی شده است.8054            "}