{"onTitr":"","titr":" برداشت پنبه در اراضی زراعی شهرستان خداآفرین آغاز شد","describe":" تبریز - ایرنا - مدیر جهادکشاورزی شهرستان خدآفرین با اشاره به آغاز فصل برداشت پنبه در این شهرستان گفت: 375 هکتار از اراضی زراعی شهرستان زیر کشت پنبه رفته است.", "text":"رشید نظمی روز سه شنبه در گفت وگو با خبرنگار ایرنا با اشاره به اینکه خداآفرین بر اساس عملکرد و سطح زیرکشت محصول پنبه رتبه نخست آذربایجان شرقی را دارد، اظهار داشت: این محصول در بخش گرمادوز این شهرستان تولید می شود و از اواسط مهرماه تا اوایل دی ماه جاری برداشت می شود.وی ادامه داد: عملکرد پنبه 4 تن در هکتار برآورد شده و پیش‌بینی می‌شود بیش از یک هزار و 500 تن وش پنبه برداشت شود. نظمی، عمده رقم تولیدی این محصول در خداآفرین را رقم های داخلی و خارجی مای ترکیه  نام برد و افزود: این محصول با قیمت تضمینی مصوب دولتی درجه بندی شده و با وش درجه یک سفید 34 هزار ریال توسط دو شرکت مستقر در شهرستان خریداری می شود.وی قیمت تضمینی پنبه را 34 هزار ریال اعلام کرد و گفت: پیش بینی می شود کشاورزان محصول پنبه خود را در بازار آزاد بیش از رقم تضمینی به فروش برسانند.مدیر جهاد کشاورزی خاطرنشان کرد: پنبه از جمله محصولات کشاورزی است که علاوه بر تامین مواد اولیه صنایع نساجی و روغن کشی، در اشتغالزایی بخش کشاورزی، صنعت و بازرگانی نقش مهمی دارد و کمتر محصولی از نظر قابلیت ایجاد ارزش افزوده و تنوع فرآورده ها با پنبه برابری می کند.به گزارش ایرنا، شهرستان خداآفرین با جمعیت 35 هزار نفر در فاصله 220 کیلومتری شمال مرکز آذربایجان شرقی واقع است که در سال 1390 از شهرستان کلیبر منفک و تبدیل به شهرستان شد.مرکز این شهرستان شهر خمارلو و از سه بخش مرکزی، گرمادوز و منجوان تشکیل شده‌ است.6132/518            "}