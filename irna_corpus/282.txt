{"onTitr":" بازی های آسیایی 2018    ","titr":" مربی پاراوزنه برداری: عملکرد جاکارتا نوید موفقیت درتوکیو است","describe":" جاکارتا - ایرنا - سرمربی تیم پارا وزنه برداری ایران بازی های پاراآسیایی جاکارتا می گوید: عملکرد تمامی اعضا تیم بسیار خوب و حتی بیشتر از انتظار ما بود و این نتایج نوید بخشی برای موفقیت های ما در توکیو است.", "text":"به گزارش روز جمعه خبرنگار اعزامی ایرنا از جاکارتا، علی ‌اصغر رواسی افزود: امروز رقابت سنگینی در وزن 107 کیلوگرم داشتیم اما در نهایت با کسب چهار مدال طلا، چهار مدال نقره و دو برنز با اختلاف خیلی زیاد نسبت به تیم دوم عنوان قهرمانی را برای ایران کسب کردیم . وی با بیان اینکه تیم ما نسبت به دوره قبلی در اینچئون کره جنوبی عملکرد بسیار خوبی ارایه کرد افزود: همه اعضای ایران در این دوره از مسابقات پاراوزنه‌برداری بازی‌های پاراآسیای آمادگی مسابقه را داشتند و فکر می‌کنم در آینده خیلی بهتر نیز در رویدادهای جهانی و آسیایی خواهند داشت . سرمربی تیم پاراوزنه‌برداری در خصوص اینکه چرا سیامند رحمان برای رکوردشکنی درخواست وزنه ایی بالاتر از 295 کیلوگرم نکرد ، گفت: سیامند برای این حد وزنه آماده بود ولی به طور قطع او می تواند در اینده رکورد شکنی هم داشته باشد. وی برنامه آتی تیم ملی پاراوزنه‌برداری کشورمان را حضور پرقدرت در مسابقات جهانی قزاقستان در سال 2019 عنوان کرد و افزود: بعد از حضور در مسابقات آسیا اقیانوسیه و بازی‌های پاراآسیایی وزنه برداران نیاز به ریکاوری جدی و استراحت دارند تا برای حضور در اردوها و کسب نتیجه بهتر در مسابقات بعدی آماده شوند. رواسی اظهار امیدواری کرد که تیم پاراوزنه برداری ایران بتواند در پارالمپیک 2020 توکیو عملکردی به مراتب بهتر از پارالمپیک 2016 ریو داشته باشد و دل مردم ایران را بیشتر شاد کند. **پاراوزنه بردار ایران: اردوهای خوب نتیجه بخش شد  «علی اکبر غریب شی» پاراوزنه بردار نقره ای ایران بعد از کسب مدال گفت: اردوهای خوبی از اسفند ماه سال گذشته برگزار شد و تیم هم نتیجه خوبی گرفت.    وی بعد از کسب مدال نقره مسابقات پاراوزنه برداری گفت: واقعا حیف شد که نتوانستم وزنه 245 کیلوگرمی را بزنم، پیش بینی چنین مسابقه‌ حساسی را می‌کردم. خیلی خوب کار کرده بودم و ان شاء الله مسابقات بعدی. غریب شی در مورد اینکه رکورد آسیا و پاراآسیایی زده شد، گفت: پیش بینی چنین مسابقه‌ای را می‌کردم. چون یک ماه پیش در مسابقات قهرمانی آسیا هر وزنه ‌ای می‌زدم ورزشکار مغولستانی بالاتر از آن را می‌زد. دوبار رکورد آسیا جابجا شد و این مسابقه نیز رکورد جهانی شکسته شد. واقعا حیف شد که نتوانستم وزنه 245 کیلوگرم را بزنم. وی در مورد اینکه به نظر می‌رسد برای پارالمپیک 2020 رقابت بین او ، رضی و ورزشکار مغول باشد، گفت: همه تلاشم را می‌کنم که بهترین نتیجه را آنجا بگیرم. غیر از ورزشکار مغول چند وزنه بردار دیگر هم هستند و باید با برنامه ریزی بهتر در پارالمپیک و جهانی موفق باشیم. ** پاراوزنه بردار ایران : خوشحالم که طلا همیشه برای ایران است  پارااوزنه بردار نقره ای کشورمان گفت: با حضور سیامند رحمان به کسب مدال نقره عادت کرده ام و خوشحالم که طلا همیشه برای ایران است    منصور پورمیرزایی بعد از کسب مدال نقره بازیهای پاراآسیایی جاکارتا گفت: خدا را شکر که توانستم با این مدال جواب زحمات چندین ماهه خودم و مربیان را بدهم. از مدال نقره راضی هستم و با حضور سیامند رحمان دیگر به کسب مدال نقره عادت کرده ام. وی ادامه داد: مهم این است که مدال طلا و نقره برای ایران بود و این شادی را به مردم ایران تقدیم میکنیم. افتخار میکنم در کنار رحمان وزنه میزنم و برای ایران افتخار آفرینی می کنیم. پاراوزنه بردار نقره ای کشورمان تصریح کرد: امیدوارم در مسابقات آتی نیز بتوانیم سکوهای تاول و دوم را مانند امروز حفظ کینم و پرچم ایران را به اهتزاز درآوریم.کاروان ورزشی ایران که با 209 ورزشکار در این رقابت ها شرکت کرده است در حال حاضر 132 مدال کسب کرده که 28 مدال از این تعداد را امروز د ر جریان ششمین روز این رویداد آسیایی بدست آورده است** 2052 ** 1528 **1828            "}