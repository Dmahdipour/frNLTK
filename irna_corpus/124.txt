{"onTitr":" رئیس نهاد رهبری در دانشگاه ها:    ","titr":" دشمن به دنبال نابود کردن نقاط قوت است","describe":" بیرجند - ایرنا - رئیس نهاد نمایندگی مقام معظم رهبری در دانشگاه ها گفت: دشمن به دنبال نابود کردن نقاط قوت ماست و هجمه دشمن و تمرکز آنها بر ناامید کردن جامعه است.", "text":"به گزارش ایرنا حجت الاسلام مصطفی رستمی جمعه شب در نشست روسای دانشگاه های خراسان جنوبی اظهار داشت: ما باید امید بیافرینیم چرا که اگر روح امید از جامعه گرفته شود تمامی نقاط قوت بی نتیجه خواهد بود.وی افزود: آنچه مهم است جامع بودن موضوع آموزش و دانشگاه در مجموعه نظام جمهوری اسلامی است اما باید مزیت های نسبی آموزش عالی به سایر مزیت های جامعه ضمیمه شود.رئیس نهاد نمایندگی مقام معظم رهبری در دانشگاه ها یکی از مزیت های نسبی خراسان جنوبی را همسایگی با کشور افغانستان دانست و گفت: این کشور نیاز فراوانی به آموزش عالی دارد لذا امکانات فراوان دانشگاهی در استان موجود است که باید از این ظرفیت بهره مند شد.وی افزود: دانشجویان خارجی که می توانند در دانشگاه های اروپایی یا آسیایی به تحصیل بپردازند اما ایران را انتخاب می کنند حتما علاوه بر موضوع آموزش سایر مولفه های فرهنگی را مدنظر قرار می دهند.رستمی با تاکید بر اینکه باید محدودیت ها و محرومیت را بشناسیم اظهار داشت: در استان خراسان جنوبی دانشگاه ها با محدودیت هایی مواجه هستند که مسئولان به آن واقف هستند ولی محدودیت ها مانع از بی توجهی از رسالت اصلی که تزکیه و تعلیم است، نباید شود چراکه اگر جایی کم بگذاریم مسئول هستیم.وی گفت: واقعیت این است که در استان ویژه ای هستیم و تصور فردی که خارج از استان مرزی خراسان جنوبی است وقتی وارد این استان می شود، متفاوت است.رئیس نهاد نمایندگی مقام معظم رهبری در دانشگاه ها خراسان جنوبی را استانی دارای سبقه فرهنگی معرفی کرد و گفت: از این استان در قدمت، فضای فرهنگی و توجه به دستاوردهای تعلیم و تربیت نوین و بسیاری حوزه ها و بخشی نیز همکاری نهادهای سنتی با مدرن به عنوان یک استان نمونه می توان یاد کرد. وی با اشاره به قدمت تاریخی مدرسه شوکتیه بیرجند افزود: این مدرسه به عنوان سومین مرکز آموزشی کشور نشان می دهد زمانی که علمای دین نسبت به سیستم آموزشی غرب گلایه داشتند اما علمای این استان مشوق بوده اند.وی بیان کرد: این ارتباط نشان دهنده سابقه فرهنگی ارزشمندی است و اینکه روسای دانشگاه های استان اذعان دارند از لحاظ ورودی دانشگاه استان جزو چهار دهک آخر و خروجی جزو چهار دهک اول است نکته قابل توجهی است.رستمی گفت: خراسان جنوبی در برخی آمارهای آسیب های اجتماعی در ردیف های آخر قرار دارد البته بخش زیادی به این برمی گردد که ارتباط بین سنت و مدیریت و مجموعه آنچه به عنوان تلفیق یک جامعه سالم از آن یاد می کنیم اینجا کمتر دچار دستکاری شده که باید محافظت شود.وی با اشاره به اینکه در حال حاضر 50 هزار دانشجو در استان خراسان جنوبی تحصیل می کنند افزود: قبل از انقلاب در کل کشور 170 هزار دانشجو داشتیم که 30 درصد خارج از کشور تحصیل می کردند اما اکنون به کمتر از سه درصد کاهش یافته است.رئیس نهاد نمایندگی مقام معظم رهبری در دانشگاه ها با بیان اینکه آموزش عالی در کشور تقویت شده است گفت: اینکه دانشگاه های شهرستان هایی مانند قاین، فردوس و بیرجند دنبال دانشجوی خارجی هستند خیلی ادبیات فاخری است.وی اضافه کرد: این نقاط قوت و مزیت های جدی باید ضمیمه شود به اینکه خروجی دانشگاه ها از سایر حوزه ها در سطح و ترازی باشند که خروجی جامعه اسلامی و انقلابی است آن موقع قطعا آن رسالت انجام شده است.رئیس نهاد نمایندگی مقام معظم رهبری در دانشگاه ها همراه با وزیر علوم، تحقیقات و فناوری به خراسان جنوبی سفر و عصر امروز (جمعه) با نماینده ولی فقیه در استان نیز دیدار کرد.اجلاسیه شهدای دانشجو و اساتید خراسان جنوبی از برنامه های کنگره ملی 2 هزار شهید استان فردا (شنبه) در بیرجند برگزار می شود.7557*3028            "}