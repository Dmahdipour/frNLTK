{"onTitr":"","titr":" اشیای عتیقه با قدمت 400 سال در شهرستان هامون کشف شد","describe":" زاهدان - ایرنا - فرمانده انتظامی هامون در شمال سیستان و بلوچستان گفت که اشیای عتیقه شامل شمشیر و غلاف، کوزه سفالی، 2 عدد دستبند فلزی، پنج عدد گردن آویز سنگی، سنگ آسیاب، هاونگ و 10حلقه دستبند سکه ای همگی با قدمت 400 سال در این شهرستان کشف و در این رابطه 2 نفر دستگیر شدند.", "text":"به گزارش روز چهارشنبه ایرنا از پایگاه اطلاع رسانی پلیس، عباس کشتگر عنوان کرد: پس از آنکه یک فقره سرقت نافرجام کابل ‌های برق در روستای لوتک به مرکز فوریت های پلیسی 110 گزارش و عوامل انتظامی شهرستان هامون برای بررسی موضوع به محل اعزام شدند، این اشیای عتیقه از مخفیگاه متهمان بدست آمد.وی در تشریح کشف اشیای عتقیه ادامه داد: در بررسی‌های میدانی مشخص شد 2 مرد که در حال بریدن کابل‌ها بر روی ستون برق بودند با مشاهده اهالی محل به وسیله یک دستگاه موتورسیکلت متواری شدند.فرمانده انتظامی هامون افزود: ماموران پاسگاه انتظامی لوتک با سرنخ های به جامانده تحقیقات گسترده ای را آغاز و به 2 سارق سابقه دار مظنون شده و با جمع آوری ادله کافی آنها را در عملیاتی ضربتی دستگیر کردند.کشتگر اظهار داشت: عوامل انتظامی در بازرسی از مخفیگاه این سارقان تعدادی لوازم مسروقه منزل شامل سنگ ها و مهره های قدیمی، کپسول گاز، موتور کولر، قطعات خودرو، ابزار آلات سرقت به همراه تعدادی اشیاء عتیقه که قدمت آنها توسط کارشناسان میراث فرهنگی در دست بررسی است را کشف کردند.وی خاطر نشان کرد: متهمان 30 و 45 ساله تا کنون به 2 فقره سرقت منزل و کابل های برق اعتراف کردند که با توجه به مستندات کشف شده از مخفیگاه ‌شان با هماهنگی قضایی تحقیقات از آنان برای کشف دیگر جرایم احتمالی ادامه دارد.3213**6081            "}