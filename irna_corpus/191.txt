به گزارش ایرنا محمدمهدی مروج الشریعه عصر جمعه در حاشیه افتتاح طرح های عمرانی دانشگاه بیرجند با حضور وزیر علوم، تحقیقات و فناوری اظهار داشت: بر مبنای مصوبه ای که در دولت به انجام رسیده نخبگان دانشگاهی در هر استان براساس ضوابطی که شرایط نخبگی و نخبگان در آن تعریف شده باشد، شناسایی می شوند.وی بیان کرد: امتیازها و مشوق های مختلفی برای نگهداشت نخبگان و توسعه فرهنگ نخبگی در این دستورالعمل دولت مشخص شده است.استاندار خراسان جنوبی با بیان اینکه بنیاد ملی نخبگان یکی از بنیادهای بسیار موثر در استان است گفت: بدون شک در سطوح مختلف کشور و استان به ویژه در مناطق روستایی دانشجو و افراد مستعد بالایی وجود دارند که بایستی شناسایی و بازپروری شوند.وی افزود: باید برای میدان دادن به نخبگان و ارایه امکانات و تجهیزات به آنان به ویژه تلاش هایی ویژه ای که در زمینه تحقیقاتی دارند، تلاش کرد و یکی از اهداف دولت نیز همین است.مروج الشریعه یادآور شد: در استان نیز در کارگروه آموزش، پژوهش و فناوری که یکی از کارگروه های ذیل شورای برنامه ریزی و توسعه است این موضوع با همکاری بنیاد ملی نخبگان در دستور کار قرار دارد.وی تاکید کرد: برای تامین و رفع نیازمندی های نرم افزاری و سخت افزاری نخبگان استان به ویژه در مناطق روستایی باید تلاش ویژه شود.وزیر علوم، تحقیقات و فناوری که عصر امروز (جمعه) با استقبال استاندار خراسان جنوبی و نمایندگان مردم استان در مجلس شورای اسلامی وارد بیرجند شد، مرکز تحقیقات سیستم های هوشمند توان و انرژی، آزمایشگاه برق و کامپیوتر علی اکبر فلاحی، مرکز مشاوره و درمان و سرای دانشجویان متاهل دانشگاه بیرجند را افتتاح کرد.شرکت در اجلاسیه شهدای دانشجو و اساتید خراسان جنوبی، بازدید از دانشگاه ها و مراکز آموزش عالی استان، دیدار با اعضای هیات علمی و دانشجویان، حضور در شورای اداری استان و دیدار با نماینده ولی فقیه در خراسان جنوبی از دیگر برنامه های سفر 2 روزه وزیر علوم و هیات همراه به این استان است.حجت الاسلام مصطفی رستمی رئیس نهاد نمایندگی مقام معظم رهبری در دانشگاه ها نیز همراه با وزیر علوم، تحقیقات و فناوری به خراسان جنوبی سفر کرده است.دانشگاه بیرجند به عنوان یکی از دانشگاه های مادر در شرق کشور هم اکنون 12 هزار و 540 دانشجو در 340 کد رشته فعال و جاری دارد.7557*3028
      
      