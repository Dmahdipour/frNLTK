{"onTitr":"","titr":" توانمندی کارشناسان پهنه نقش مهمی در رشد کشاورزی دارد","describe":" قم - ایرنا - مدیرکل دفتر آموزش کارکنان وزارت جهاد کشاورزی با ضروری خواندن توانمندشدن کشاورزی برای مدرن شدن این حوزه گفت: تحقق این امر مستلزم توانمندی بیش از پیش کارشناسان پهنه که در خط مقدم جبهه ارتباط با کشاورزان حضور دارند، می باشد.", "text":"به گزارش ایرنا، محمد میثمی تبار روز چهارشنبه در آیین گشایش دوره آموزش های مهارتی کارشناسان پهنه قم در سالن جلسه های جهاد کشاورزی این استان اظهار داشت: کارشناسان یاد شده باید آموزش های تخصصی و ویژه ای را در این زمینه فرا بگیرند.وی با اذعان به این که نظام آموزشی کشور مهارت محور و شغل محور نیست افزود: افرادی زیادی در جامعه برغم داشتن مدارک عالی دانشگاهی فاقد هرگونه مهارت هستند و این معضل از آسیب های نظام آموزشی محسوب می شود.وی توانمندسازی و مهارت آموزشی کارکنان دستگاه های اجرایی را از وظایف دولت دانست و گفت: وزارت جهاد کشاورزی با الگوگیری از طرح تحول نظام سلامت وزارت بهداشت، درمان و آموزش پزشکی که بر 2 پایه پزشک خانواده و نظام ارجاع استوار است، از دی ماه سال 95 طرح آموزش کارشناسان پهنه را به اجرا گذاشته است.میثمی تبار افزود: همان گونه که در طرح تحول سلامت، بیماران باید در نخستین گام به پزشک خانواده مراجعه کنند، کارشناسان پهنه نیز همین نقش را ایفا می کنند و به عنوان اورژانس کشاورزی کنترل کننده علائم حیاتی در پهنه تولیدی محسوب می شوند.وی با بیان این که برگزاری دوره های آموزشی برای کارشناسان در دهه 70 نیز به صورت دوره های بلند مدت 6 ماهه انجام می گرفت، تصریح کرد: بر اساس امکان سنجی های صورت گرفته در حال حاضر برگزاری چنین دوره هایی که در آن به 10 هزار تن طی 2 سال آموزش عملیاتی ارائه شود، برای هیچ یک از بخش های دولتی و خصوصی امکانپذیر نیست، از این رو بر آن شدیم تا این روش سابق را مقداری تعدیل نموده و با یک مدل جدید تر اجرا کنیم.میثمی تبار با اشاره به وجود هشت حوزه مختلف کشاورزی اعم از مکانیزاسیون، زراعت، باغبانی، دام و شیلات افزود: با توجه به متفاوت بودن ظرفیت های کشاورزی و کشت غالب هر استان با یکدیگر یک نسخه واحدی برای استان ها تعریف نکردیم، بنابراین یک کارگروه استانی برای ارایه مباحث فنی تشکیل شد.وی حداقل زمان این دوره آموزشی را 320 ساعت و حداکثر آن را نیز 480 ساعت عنوان کرد و گفت: زمان دقیق دوره مذکور باید توسط هر استان متناسب با شرایط خاص آن تعیین شود.وی قم را بیست و هشتمین استان برگزارکننده این دوره آموزشی ذکر کرد و افزود: در 21 ماه گذشته و از زمان آغاز این طرح آموزشی چهار استان این دوره را به طور کامل برگزار کردند.میثمی تبار ادامه داد: وزارت جهاد کشاورزی تنها دستگاهی است که تغییر رفتار کارکنان خود را مبنای ارزیابی عملکرد مهارتی آنها قرار می دهد و به همین علت میزان مهارت یک نیروی کار در آغاز این دوره آموزشی با پایان آن به دقت بررسی خواهد شد.وی با یادآوری این که در این دوره برخی از استان ها از ظرفیت های داخلی خود و همچنین ظرفیت سایر استان ها استفاده می کنند، افزود: قم نخستین استانی است که دوره آموزشی آن در مرکز تحقیقات و آموزش کشاورزی و منابع طبیعی اصفهان و روستای کبوترآباد این استان که با کیفیت ترین امکانات آموزشی کشاورزی کشور را دارد، برگزار می شود.** رئیس سازمان جهاد کشاورزی قم نیز در این آیین، کمبود آموزش، فناوری و زیرساخت های لازم را از مشکل های اساسی کشاورزی استان دانست و افزود: کارشناسان پهنه باید بواسطه توانمندشدن و ارتقای مهارت های خود این مشکل ها را رفع کنند.محمد رضا طلایی، آموزش را اصلی ترین اولویت سازمان متبوع خود دانست و با اشاره به نقش نظام مهندسی کشاورزی در این زمینه گفت: هر چند در گذشته تلقی مسئولان از نقش و وظایف نظام مهندسی، کارآفرینی و اشتغال زایی بود، ولی ما آموزش دادن به نیروها را مهمترین کار آن می دانیم و به همین علت در ابتدای دولت یازدهم 2 میلیارد و 200 میلیون ریال اعتبار برای بخش آموزشی نظام مهندسی کشاورزی استان در نظر گرفتیم، که در کشور اقدام بی سابقه ای بود. ** رئیس مرکز تحقیقات و آموزش کشاورزی و منابع طبیعی قم نیز با اشاره به برگزاری خوب آموزش کارکنان در سال 96 افزود: با تدبیر رئیس جهاد کشاورزی قم مقرر شد با توجه به ظرفیت های کارکنان و زیرساختی استان های دیگر مانند اصفهان از سال جاری دوره های آموزشی با مشارکت آنها برگزار شود.عباس پورمیدانی با بیان این که دوره آموزشی کارشناسان پهنه قم از چهاردهم مهرماه تا بیست و نهم آذرماه امسال در اصفهان برگزار خواهد شد، گفت: این دوره شامل 304 ساعت آموزش برای 42 کارشناس پهنه استان در بخش های مختلف زراعت، باغبانی، آفات، آب و خاک، امور دام و امور اراضی است که برخی از این دوره ها متشکل از نشاکاری، کاشت، داشت و برداشت جو، کشت علوفه با آب شور، مدیریت تلفیقی آفات گلخانه و روش های کاشت، داشت و برداشت گیاهان دارویی است.وی افزود: کنترل و نظارت بر طرح های آب و خاک و کاربردهای مختلف سیستم آبیاری نوین، پرورش گاو شیری و اصلاح امور و اصلاح نژاد دام سبک و مدیریت آموزش بزرگسالان و کاربری اراضی از دیگر محتوای این دوره آموزشی به شمار می آید.وی در بخش دیگری از سخنان خود تعداد دوره آموزشی برگزار شده در سال 96 را 36 دوره شامل 30 دوره برای کارکنان و 6 دوره برای مدیران دانست و گفت: 50 درصد این دوره ها به صورت غیر حضوری برگزار شد که 23 دوره آن تخصصی و بقیه عمومی بود.وی زمان دوره های یاد شده را نیز 42 هزار نفر ساعت برشمرد و افزود: سرانه آموزش کارشناسان پهنه و اجرایی استان 107 ساعت بوده که نسبت به 50 ساعت سرانه آموزش مدیران از کمیت بالایی برخوردار است.وی با اشاره به برگزاری دوره آموزشی برای 28 تن از کارشناسان معاونت امور دام و همچنین 50 دوره آموزشی برای مدیریت گلخانه افزود: در سال جاری نیز 66 دوره آموزشی برای کارشناسان و مدیران تاییده شده که تاکنون 15 دوره آن برگزار شده است.7403 / 1175            "}