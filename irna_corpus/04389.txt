{"onTitr":" رییس کمیسیون ویژه حمایت از تولید مجلس:    ","titr":" اختیارات ستادهای رفع موانع تولید بیشتر شد","describe":" قزوین - ایرنا - رییس کمیسیون ویژه حمایت از تولیدات داخلی مجلس شورای اسلامی گفت: با افزودن 2 ماده به قانون رفع موانع تولید، اختیارات ستادهای استانی این حوزه بیشتر شد.", "text":"به گزارش ایرنا، حمیدرضا فولادگر روز دوشنبه در نشست گفت و گوی بخش خصوصی و دولت استان قزوین افزود: ستاد رفع موانع تولید در استان ها می توانند در حوزه تسهیلات بانکی مصوبات لازم الاجرا داشته باشند و این موضوع به زودی از سوی بانک مرکزی به بانکها اعلام خواهد شد. نماینده مردم اصفهان در مجلس شورای اسلامی در بخش دیگری از صحبت های خود با اشاره به معافیت مالیاتی برای نرخ اوراق خزانه، گفت: یکی از دلایل تصویب بند واو تبصره پنج بودجه در بحث تهاتر، کمک به حوزه تولید و پیمانکاران و پرداخت مطالباتی است که این بخش از دولت دارد. وی همچنین با اشاره به قانون شعاع خارج از120 کیلومتری تهران برای استقرار صنایع که شامل حال برخی استان های نزدیک پایتخت می شود، گفت: در راستای حمایت از تولید این قانون را اصلاح کردیم به نحوی که معافیت های مالیاتی برای تولیدکنندگان ایجاد شد. فولادگر اضافه کرد: در آیین نامه جدید شعاع 120 کیلومتر فاصله از تهران به شکل هوایی تعریف شده که این موضوع موجب شد برخی صنایع از جمله در قزوین در محدوده آن قرار گرفته و به دلیل مسایل مالیاتی درخواست تغییراتی در آنرا داشته باشند که پیگیر این مساله در مجلس و دولت هستیم. این نماینده مجلس شورای اسلامی خاطرنشان کرد: حل مسایل و مشکلات اقتصادی کشور به کمک همه جانبه دولت، مجلس و دستگاه قضا و همچنین همراهی مردم نیازمند است. 3013            "}