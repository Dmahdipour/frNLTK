{"onTitr":"","titr":" جاده اسالم به خلخال بازگشایی شد","describe":" آستارا - ایرنا - بخشدار اسالم تالش از بازگشایی مسیر ارتباطی این بخش به شهرستان خلخال و ادامه تردد وسایل نقلیه در آن خبر داد.", "text":"علی درمانی شامگاه جمعه در مصاحبه با خبرنگار ایرنا گفت: جاده اسالم به خلخال به علت بارش و جریان شدید آب های سطحی، برای مدت کوتاهی مسدود و تردد در آن کند شده بود که با تلاش نیروهای بخشداری و راهداری بازگشایی شد.وی افزود: تردد در جاده اسالم به خلخال همچنان نیازمند احتیاط است و به رانندگان توصیه می شود از سفرهای تفریحی و غیرضروری در آن مسیر خودداری کنند.بخشدار اسالم ادامه داد: در چند روستا از جمله شیخ محله و یاری محله آبگرفتگی منازل گزارش شده و حدود هشت خانوار آن روستاها را برای تخلیه آب منازل، به مکان های امن انتقال داده ایم.درمانی بیان کرد: مشکل آبگرفتگی از بارش شدید و جاری شدن آب های سطحی جنگل هاست و رودخانه بخش اسالم، هنوز به حالت طغیان نرسیده است.او گفت: از زمان آغاز بارش ها به همراه نیروهای امدادی و دستگاه های عضو ستاد مدیریت بحران در مناطق مختلف بخش اسالم برای رفع آبگرفتگی ها تلاش می کنیم و فعالیت ها تا پایان بارش ها ادامه خواهد داشت.بخش اسالم تالش حدود 50 هزار نفر جمعیت دارد و محور اسالم به خلخال با 70 کیلومتر امتداد، از مسیرهای گردشگرپذیر و ارتباطی استان های گیلان و اردبیل است.ایستگاه هواشناسی تالش، وضعیت جوی این شهرستان را در لحظه مخابره این خبر، بارانی، دمای هوا را 18 درجه سانتیگراد و میزان رطوبت نسبی آن را 98 درصد اعلام و برای شبانه روز آینده هوای مه آلود با بارندگی پیش بینی کرد. شهرستان تالش با 200 هزار نفر جمعیت در بخش های مرکزی، اسالم، حویق و کرگانرود در 110 کیلومتری غرب مرکز استان گیلان واقع شده است.7124/2007            "}