{"onTitr":"","titr":" مدعی العموم به موضوع مرگ هزاران ماهی در میاندوآب وارد شد","describe":" مهاباد- ایرنا- دادستان عمومی و انقلاب میاندوآب گفت: پرونده ای برای بررسی علت مرگ هزاران قطعه انواع ماهی در رودخانه زرینه رود این شهرستان تشکیل شد.", "text":"حجت الاسلام مختار اصلانی روز سه شنبه در گفت و گو با خبرنگار ایرنا افزود: متخلفان موضوع مرگ ماهیان در این رودخانه با برخورد قاطع قضایی و قانونی مواجه می شوند. وی گفت: پس از تشکیل پرونده، دستور لازم برای بررسی این حادثه به حفاظت محیط زیست داده شد تا کارشناسان مربوطه در این زمینه اظهارنظر کنند. حجت الاسلام اصلانی اضافه کرد: منتظر گزارش موثق و کارشناسی نهادهای مرتبط هستیم و در صورت مشخص شدن عامل یا عاملان، متهمان احتمالی تحت پیگرد قانونی قرار می گیرند. به گفته رییس اداره حفاظت محیط زیست این شهرستان نیز علت وقوع این حادثه توسط کارشناسان حفاظت محیط زیست، آب منطقه ای آذربایجان غربی و مسوولان کارخانه قند در دست بررسی است. علیرضا بقالی افزود: در سال های گذشته هم ماهیان رودخانه در اثر کاهش میزان آب و انباشت پساب های سمی تلف شده بودند و این مرگ و میر در پاره ای اوقات به علت ورود پساب کارخانه چغندرقند به آب رودخانه بود. وی اضافه کرد: کارخانه قند میاندوآب در حاشیه رودخانه زرینه رود واقع است و فاضلاب آن با رعایت اصول زیست محیطی و پس از تصفیه و کنترل فعالیت آن به این رودخانه انتقال می یابد. به گزارش ایرنا و بنا بر اعلام اداره محیط زیست میاندوآب، بیش از 10 هزار قطعه انواع ماهی رودخانه زرینه رود به دلایل نامعلومی در روزهای گذشته تلف شدند. رودخانه زرینه رود در جنوب شرقی آذربایجان غربی قرار دارد و 80 کیلومتر از آن در داخل میاندوآب جاری است؛ این رودخانه 230 کیلومتری طولانی ترین رود استان است که طول شهرستان شاهین دژ و میاندوآب را می پیماید و به دریاچه ارومیه می ریزد. این رود از کوه های &#39;چهل چشمه&#39; شهرستان سقز از توابع استان کردستان سرچشمه می گیرد و رودخانه های خورخوره و ساروق در تکاب، هولاسو، هاچه سو، محمودآباد و آجرلوچای در شاهین دژ و لیلان چای در میاندوآب به آن می پیوندند. 9871/6185/3072            "}