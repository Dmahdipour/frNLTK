{"onTitr":"","titr":" پلیس هند 342نفر را به دلیل حمله گروهی به مهاجران بازداشت کرد","describe":" دهلی نو - ایرنا - پلیس هند تاکنون 342 نفر را در ایالت گجرات به اتهام حمله به مهاجران به خصوص افراد متعلق به دو ایالت همجوار بیهار و اوتار پرادش دستگیر کرده است.", "text":"به گزارش ایرنا به نقل از روزنامه 'تایمز او ایندیا' در روز دوشنبه، پلیس دلیل این اقدامات گسترده علیه مهاجمان را اینگونه اعلام کرد که پس از بازداشت یک فرد اهل ایالت بیهار به اتهام تجاوز به یک کودک نه ماهه در منطقه صبراکاندا،  مردم محلی در سرتاسر ایالت گجرات به مهاجران و اهالی ایالت های اوتار پرادش و بیهار حمله کردند.رییس پلیس ایالت گجرات در غرب هند گفت: خشونت ها علیه مهاجران در شش منطقه ایالت گزارش شده و بر اساس آن انتظار می رود افراد بیشتری دستگیر شوند.وی افزود: اقدامات امنیتی در مناطقی که افراد غیر گجراتی زندگی و کار می کنند نیز افزایش یافته است دو نفر نیز در ارتباط با انتشار شایعه در رسانه های اجتماعی بازداشت شده اند.این در حالی است که روزنامه هندو در گزارشی اعلام کرد به دلیل خشونت ها در ایالت گجرات، بیش از 5 هزار مهاجر که در کارخانه های مختلف مشغول به کار بودند، جهت حفظ جان خود به شهر های خود بازگشته اند.یک مقام هندی گفت: از کارگران مهاجر خواسته شده است تا هرچه زودتر ایالت گجرات را ترک کنند اما یک مقام پلیس این ایالت ادعا کرد که تعدادی از این افراد به دلیل فرا رسیدن فصل جشن های هند به خانه های خود باز می گردند. در عین حال به پلیس دستور داده شده است  که با مراجعه به  ایستگاه های اتوبوس و قطار افرادی که به دلیل ترس در حال ترک گجرات هستند را به بازگشت ترغیب کنند.به گفته مقامات هندی جهت کنترل وضعیت، نیروهای ارتش و پلیس اضافه به مناطق خشونت زده اعزام شده اند.این درحالی است که حزب حاکم بهارتیا جانتا پارتی( بی جی پی) حزب مخالف و رقیب خود یعنی کنگره را متهم به ترغیب خشونت ها علیه کارگران مهاجر در ایالت گجرات کرده است.در همین حال  تاکور سنا رهبر حزب کنگره در ایالت گجرات گفت: نگرانی ما این است که اگر این خشونت ها ادامه یابد ممکن است که اختلاف بزرگ منطقه ای در داخل جامعه هند ایجاد شود. حزب کنگره از همان روز اول مخالفت خود را با این خشونت ها اعلام کرده است.منتقدان دولت کنونی هند که به دست حزب بی جی پی اداره می شود مقامات این حزب را متهم می کنند که در آستانه انتخابات سال آینده که سرنوشت دولت را تعیین خواهد کرد به آتش اختلافات فرقه ای و قومی دامن می زند تا رای گروههای افراطی را به دست آورد.آساق**267**1663**            "}