{"onTitr":" پایان یک شایعه:    ","titr":" استاندار مرکزی: ساوه همچنان فرمانداری ویژه است","describe":" ساوه - ایرنا - در هفته های اخیر گمانه زنی و شایعات زیادی در برخی رسانه ها وو شبکه های اجتماعی مبنی بر اینکه قید «ویژه» از فرمانداری ساوه سلب شده است، منتشر شد اما استاندار مرکزی به این حرف و حدیث ها پایان داد و تاکید کرد که ساوه همچنان فرمانداری ویژه است.", "text":"به گزارش ایرنا، «سید علی آقازاده» شامگاه یکشنبه در نشست ستاد اقتصاد مقاومتی شهرستان ساوه که در محل شرکت نورد پروفیل صفا ساوه برگزار شد، افزود: از نظر تشکیلات اداری نیز به معاونان استانداری تاکید کرده ام که در مکاتبات مرتبط با شهرستان ساوه، قید معاونت استاندار را برای فرماندار و عنوان فرمانداری ویژه را درج کنند.وی ادامه داد: به زودی در وزارت کشور این مشکل را حل خواهیم کرد و شهروندان ساوجی از این بابت نگرانی نداشته باشند و شایعاتی که اخیرا مطرح شده را تایید نمی کنم زیرا ویژه بودن شهرستان ساوه به عنوان یکی از تشکیلات مصوب اداری استان مرکزی مورد تایید است.آقازاده اظهار کرد: ساوه به عنوان قلب اقتصادی استان مرکزی و یکی از شهرستان های پرتوان از لحاظ اقتصادی، اجتماعی و سیاسی  است و طرح برخی از شایعات نیز به دلیل انتشار نامه ای بود که استانداری مرکزی نیز واکنش نشان داد.وی در خصوص مشکلات واحد پروفیل صفا، گفت: در ارتباط با 20 میلیون دلار سفارش خرید که شرکت های متعلق به حاشیه خلیج فارس در این کارخانه ثبت کرده اند، مشکلاتی از جمله نداشتن گواهی ارزش افزوده و تمدید نشدن کارت بازرگانی برای تولید لوله و ارسال محصولات به این شرکت ها ایجاد شده که برای رفع آنها در نشست ستاد اقتصاد مقاومتی تصمیم گیری شد.استاندار مرکزی گفت: قرار بر این شد که کارت بازرگانی و نیز گواهی ارزش افزوده این کارخانه صادر شود و بلافاصله نسبت به ترخیص مواد اولیه این شرکت از گمرکات اقدام تا روند تولید دچار وقفه نشود.وی افزود: تولیدات این کارخانه علاوه بر اینکه می تواند ماهانه 20 میلیون دلار ارز آوری برای کشور ایجاد کند، سبب رونق اقتصادی کارخانه و نیز افزایش صادرات ارزی و غیر نفتی استان مرکزی می شود. آقا زاده گفت: علاوه بر مسائل کارخانه صفا، مسائلی مانند فراهم کردن زیرساخت های شهر صنعتی احمد آباد ساوه (ویژه سرمایه گذاری خارجی) از جمله آب، برق، مخابرات و گاز نیز در این نشست مطرح و در این زمینه ها تصمیم گیری هایی به عمل آمد.استاندار مرکزی گفت: از دستگاه های عضو ستاد اقتصاد مقاومتی و دستگاه های خدمات رسان و نیز اداره کل تامین اجتماعی استان مرکزی به دلیل همکاری لازم و درک متقابل، تشکر می کنم و امیدواریم با این تلاش ها مشکلات تولید برطرف و شاهد رونق اقتصادی این ناحیه صنعتی باشیم‌.استاندار مرکزی گفت: مشکلاتی در زمینه همکاری بانک ها با شرکت های تولیدی این شهرستان وجود داشت که در حال برطرف کردن آنها هستیم و کشورهای اروپایی نیز به دنبال انجام مرودات تجاری با تولیدکنندگان این شهرستان هستند.وی اظهار داشت: در زمینه اعطای تسهیلات بانکی و تامین سرمایه در گردش، امیدواری زیادی در واحدهای صنعتی استان ایجاد شده و از ماه آینده نیز در واحدهای صنعتی شاهد ثبات تولید و افزایش صادرات خواهیم بود.معاون استاندار و فرماندار ساوه مرکزی گفت: در گذشته روزانه یک هزار و 200 فقره بارنامه در ساوه صادر می شد و اکنون این رقم به حدود 800 فقره رسیده و بنابراین سیستم حمل و نقل در شرایط عادی است‌.بهاروند گفت: صادرات ساوه در نیمه نخست امسال نسبت به مدت مشابه پارسال دارای 20 درصد افزایش است و اختیارات گمرک افزایش پیدا کرده است.معاون استاندار مرکزی و فرماندار ویژه ساوه اظهار داشت: 100 قرارداد سرمایه گذاری در شهر صنعتی ساوه منعقد و منجر به نتیجه شده است که در این بین ادارات استان مرکزی نیز  همکاری مناسبی داشته اند.محمد بهاروند افزود: در مرحله نخست قرار است که یک پست 15 مگاواتی برق در شهر صنعتی احمد آباد با هدف رفع مشکل کمبود برق این منطقه مستقر و نصب شود و در مرحله دوم نیز قرار است اداره کل آب و فاضلاب روستایی استان مرکزی نسبت به تامین  15 لیتر بر ثانیه آب برای این شهر صنعتی اقدام کند.وی همچنین در مورد ساخت جاده دسترسی و اتصال آن به اتوبان ساوه - تهران، اظهار کرد: زیرساخت های این کار در دست انجام است و اموری چون آسفالت معابر و تامین قیر رایگان نیز در دستور کار است.شهرستان ساوه با 285 هزار نفر جمعیت و بهره مندی از چهار شهر و ناحیه صنعتی دارای افزون بر 500 واحد تولیدی در زمینه های مختلف است که نیمی از کل اشتغال صنعتی استان مرکزی را به خود اختصاص داده است.9921/6539/3075            "}