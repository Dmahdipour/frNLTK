{"onTitr":"","titr":" سینما کودک قم دو هفته دیگر به بهره برداری می رسد","describe":" قم - ایرنا - مدیرکل کانون پرورش فکری کودکان و نوجوانان قم با اشاره به وقفه چند ماهه برای بهره برداری از سینما کودک این استان گفت: این سینما تا 2 هفته آینده با واگذاری به بخش خصوصی به بهره برداری عمومی خواهد رسید.", "text":"حسن ندافی روز سه شنبه در گفت وگو با خبرنگار ایرنا، برخی تغییرات مدیریتی را عامل تاخیر دربهره برداری از سینما کودک قم دانست و اظهار داشت: این سینما که چند ماه است به طور کامل تجهیز شده ولی به دلیل برخی مشکلات اداری مورد بهره برداری قرار نگرفته است که با رفع این موانع به زودی شاهد اکران فیلم دراین سینما خواهیم بود.وی ادامه داد: با رفع مشکل اداری، روند واگذاری این سینما به بخش خصوصی آغاز شده و چند گروه نیز متقاضی اداره این مجموعه فرهنگی شده اند که درصورت به نتیجه رسیدن مذاکرات بلافاصله اکران فیلم دراین سینما به طور رسمی شروع می شود.مدیرکل کانون پرورش فکری کودکان و نوجوانان قم، اظهار داشت: شرط ما برای واگذاری این سینما به بخش خصوصی در اولویت قرار گرفتن اکران فیلم های کودک است ولی با توجه به محدودیت تولید فیلم های کودک و نوجوان در کشور، امکان فیلم های عمومی در این سینما نیز وجود دارد.ندافی با اشاره به این که تاکنون چند نوبت اکران خصوصی در این سینما صورت گرفته است، گفت: سینما کودک قم از نظر تجهیزات فنی به طور کامل تکمیل است و هیچ مشکل زیرساختی ندارد و با بهره برداری از آن 200 صندلی به ظرفیت سینماهای استان افزوده می شود.سینما کودک زیر نظر کانون پرورش فکری کودکان و نوجوانان قم با اعتبارات سفر سال 89 رهبر معظم انقلاب به قم در منطقه پردیسان این استان واقع است که با گذشت چند ماه از تجهیز کامل آن، تا کنون به بهره برداری رسمی نرسیده است. پردیسان در منطقه هشتم شهرداری و در جنوب غربی شهر قم واقع شده است، این منطقه در سال 1377 توسط وزارت مسکن و شهرسازی وقت تاسیس و درسال 1390 به یکی از مناطق شهرداری قم تبدیل شد. کانون پرورش فکری کودکان ونوجوانان قم با 13 مرکز فرهنگی و هنری ثابت، سیار و پستی، مشغول فعالیت‌های فرهنگی، ادبی و هنری در استان است. در حال حاضر سینمای ونوس با 300 صندلی، تربیت با 500 صندلی و آیه با 140 صندلی سه سینمای فعال قم هستند. 7404/ 6133/            "}