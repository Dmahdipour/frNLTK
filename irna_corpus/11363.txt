{"onTitr":"","titr":" کرانچار: مربیان به بازیکنان جوان خود بیشتر اطمینان کنند","describe":" تهران - ایرنا - «زلاتکو کرانچار» سرمربی تیم فوتبال امید ایران از همه مربیان باشگاهها خواست به بازیکنان جوان دعوت شده خود به تیم امید اعتماد کنند و با میدان دادن بیشتر به آنها و همدلی و حمایت همه جانبه، راه صعود به بازیهای المپیک 2020 ژاپن فراهم شود.", "text":"به گزارش ایرنا، نخستین اردوی آماده سازی تیم فوتبال امید پس از پایان رقابت های آسیایی 2018 جاکارتا از امروز سه شنبه برگزار می شود و کرانچار در گفت و گویی که فدراسیون فوتبال منتشر کرده است، افزود: زمانی که سرمربی تیم فوتبال سپاهان بودم، به بازیکنانی مانند «مهدی شریفی»، «حامد سرلک»، «علی کریمی» و «محمد حسین مرادمند» اعتماد کردم و هم اکنون نیز بسیاری از بازیکنان فعلی تیم امید توان حضور در ترکیب تیم های اصلی خودشان را دارند.وی گفت: اصلی ترین هدف ما در اردوی پیش رو، سنجش میزان توانمندی و شایستگی های بازیکنان است تا در مراحل بعدی نفرات نهایی انتخاب و به هماهنگی تاکتیکی مورد نظر برسیم. البته برای انتخاب بازیکنان علاوه بر زیر نظر گرفتن عملکرد آنها در لیگ برتر و لیگ دسته اول و  تمرینات که معیار انتخاب بود، از نظرات مربیان آنها هم استفاده کردیم و دستیاران من این پروژه را به خوبی دنبال کرده اند. «سهراب بختیاری زاده» در استان ها مثل خوزستان و «رضا شاهرودی» در تهران و استان های دیگر به تمرینات تیم های مختلف سرکشی کردند و با مربیان گفت و گو داشتند.وی ادامه داد: یکی از مشکلات جدی ما در خط دروازه است. زیرا «مهدی امینی» شرایط سنی لازم را برای حضور در این بازی ها ندارد و «شهاب عادلی» هم مصدوم است. به همین دلیل در گروه نخست اردو که شامل بازیکنان جدید می شود از چند دروازه بان خوب و مستعد دعوت کردیم تا عملکرد آنها را به خوبی زیر نظر بگیریم. سرمربی تیم فوتبال امید با تاکید بر اینکه بازی کردن بازیکنان در تیم های باشگاهی از اهمیت ویژه ای برخوردار است، افزود: البته اصرار نداریم این بازیکنان در تیم های خود ثابت باشند. اما اگر به عنوان ذخیره هم وارد میدان شوند تجربه کسب می کنند که در فرم بازی آنها تاثیر به سزایی دارد.کرانچار همچنین از سفر پسرش به ایران به عنوان سفیر و نماینده فدراسیون جهانی فوتبال خبر داد.قرعه کشی مسابقات مقدماتی المپیک 2020، 7 نوامبر(16 آبان ماه 97) در مالزی برگزار می شود و پس از آن تیم امید برای حضور در دور اول بازی ها آماده می شود. همچنین دور نهایی مرحله مقدماتی مسابقات در سال 1398 و به میزبانی کشور تایلند به شکل متمرکز برگزار خواهد شد.تیم فوتبال امید ایران در بازی های آسیایی 2018 جاکارتا که چندی پیش به میزبانی اندونزی برگزار شد، در مرحله یک هشتم نهایی با شکست مقابل کره جنوبی از دور بازی ها کنار رفت و در کارنامه خود یک پیروزی، یک تساوی و 2 شکست را به جا گذاشت.ورزشی**9029**1597            "}