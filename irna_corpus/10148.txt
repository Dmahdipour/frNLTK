{"onTitr":"","titr":" سمینار تامین منابع مالی از بازار سرمایه در کرمان برگزار می شود","describe":" کرمان - ایرنا - یک شرکت خصوصی باهمکاری اتاق بازرگانی کرمان سمینار روش های تامین منابع مالی از بازار سرمایه برگزار می کند.", "text":"مدیرعامل شرکت کارگزاری کارآمد در ارتباط با برگزاری این سمینار با بیان اینکه ضرورت آموزش و برگزاری دوره های و سمینارهای مرتبط با بازار سرمایه اکنون احساس می شود، افزود: سعی داریم به عنوان عنصری هر چند کوچک از بازار سرمایه در این مسیر پیش قدم باشیم .حسین عادل زاده روز چهارشنبه در گفت و گو با خبرنگار  افزود: بنابراین اتاق بازرگانی کرمان با همکاری شرکت کارگزاری کارآمد سمینار روش های تامین منابع مالی از بازار سرمایه را برگزار می کند.این فعال اقتصادی اضافه کرد: با توجه به افزایش نقدینگی شاهد تورم افسار گسیخته در بخش‌های مختلف دلار، سکه و مسکن هستیم، در حالی که می توان این جریان نقدینگی را جذب بازار سرمایه کرد تا ضمن کمک به چرخه اقتصادی در کنترل تورم نیز نقش پررنگی ایفا کند.وی ادامه داد: پس از برگزاری سمینارهای یک روزه و ارائه مطالب کلی به برگزاری کارگاه های آموزشی مختلف در جهت آشنایی کامل افراد با ساز و کارها و قوانین و مقررات خواهیم پرداخت و پس از آن در کنار فعالان اقتصادی به عنوان یکی از ارکان بازار سرمایه با ارائه مشاور جهت عرضه شرکت ها در بورس و فرابورس اقدام خواهیم کرد.مدیرعامل شرکت کارگزاری کارآمد گفت: در راستای مسئولیت مدنی این شرکت و به منظور توسعه دانش و فرهنگ سرمایه گذاری و سرمایه پذیری نخستین دوره تامین مالی از بازار سرمایه برگزار می شود .وی افزود: در واقع به دلیل اینکه پتانسیل بازار سرمایه در زمینه تامین منابع مالی برای شرکت ها آنطور که باید و شاید فرهنگ سازی نشده است و بسیاری از فعالان اقتصادی با شرایط و ضوابط و حتی امکانات این بازار آشنایی ندارند لذا بر آن شدیم این دوره را برگزار کنیم.عادل زاده عنوان کرد: آغاز دوره سمینار روش های تامین منابع مالی از بازار سرمایه از استان کرمان خواهد بود و در ادامه آن را در سایر استان ها نیز برگزار خواهیم کرد.وی تصریح کرد: در حال حاضر بسیاری از بنگاه های اقتصادی با مشکل کمبود نقدینگی مواجه هستند و در جهت پیشبرد اهداف خود برای تامین منابع مالی به صورت سنتی از تسهیلات بانکی استفاده می کنند. مدیرعامل شرکت کارگزاری کارآمد ادامه داد: این در حالی است که بازار سرمایه در کشورهای پیشرفته نقش  موثری در تامین منابع مالی شرکت ها دارد و در ایران با وجود ساز و کارهای مختلف به واسطه دانش اندک فعالان این حوزه، این موضوع کمرنگ است.وی گفت: مخاطبان این سمینار صاحبان کسب و کار هستند که طی پنج ساعت با مفاهیمی از جمله آشنایی با ساز و کار بازار فرابورس ایران، ساز و کار قانونی بازار فرابورس ایران، انواع روش های تامین منابع مالی مبتنی بر دارایی و بدهی نوین مالی در ایران، ابزارهای مالی موجود در بازار فرابورس ایران جهت تامین منابع مالی و نحوه پذیرش شرکت ها در بازار فرابورس و تامین منابع از آن، آشنا خواهند شد.نخستین سمینار آموزشی با موضوع روش های تامین مالی از بازار سرمایه در سالن آمفی تئاتر اتاق بازرگانی استان کرمان در تاریخ 26 مهرماه 97 برگزار خواهد شد.7420/ 5054            "}