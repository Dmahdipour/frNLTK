{"onTitr":"","titr":" کودکان شیرازی روز کودک را جشن گرفتند","describe":" شیراز- ایرنا- کانون پرورش فکری کودکان و نوجوانان فارس به مناسبت روز جهانی و هفته ملی کودک برنامه‌های گوناگونی را برای کودکان و با حضور آنان برگزار کرد که جشن روز کودک از جمله این برنامه هاست.", "text":"به گزارش ایرنا به نقل از روابط عمومی کانون پرورش فکری کودکان و نوجوانان، این برنامه‌ها از صبح  دوشنبه 16 مهرماه با حضور 120 نفر از کودکان در پارک کودک (قوری) شیراز آغاز شد.  این کودکان با حمل پلاکاردهایی حاوی نکات تربیتی و درج شعار این هفته که «آینده را باید ساخت» نامیده شده است، در پارک کودک راهپیمایی کردند. کودکان در این آیین از مسئولان و خانواده‌ها درخواست کردند به حقوق آنان احترام بگذارند و محیطی پر از صلح و آرامش را برایشان رقم بزنند.این برنامه با اجرای نمایش عروسکی، قصه گویی و فعالیت های فرهنگی هنری در مرکز فرهنگی هنری شماره 3 کانون پرورش فکری کودکان و نوجوانان در جنب پارک قوری ادامه یافت. در دیگر برنامه این کانون که برای کودکان تحت پوشش کمیته امداد امام خمینی (ره) فارس  صورت گرفت، این کودکان به دیدن نمایش عروسکی نشستند.همچنین اعضای کودک موفق و برگزیده مسابقات بین المللی و ملی کانون پرورش فکری کودکان ونوجوانان فارس امروز معرفی شدند. مدیر کل کانون پرورش فکری کودکان و نوجوانان استان فارس گفت: با همکاری سازمان فرهنگی شهرداری شیراز، عکس و مشخصات اعضای موفق کانون فارس که حائز کسب مقام در مسابقات بین المللی و ملی شده اند، در شهر نصب شده است.زهرا افتخاری ادامه داد: این برنامه با هدف معرفی کودکان موفق عضو مراکز فرهنگی هنری کانون پرورش فکری کودکان و نوجوانان فارس و انگیزه بخشی و تشویق آنان صورت گرفته است.   وی با اشاره به شعار هفته ملی کودک از فعالیت دستگاه های مرتبط با حوزه کودک نیز سخن گفت و افزود: کانون پرورش فکری کودکان ونوجوانان استان فارس با اجرای برنامه های مختلف در تمامی مراکز فرهنگی هنری کانون در استان فارس میزبان کودکان است. هفته ملی و روز جهانی کودک در ایران با محوریت کانون پرورش فکری کودکان و نوجوانان و مشارکت گسترده تمام وزارت‌خانه‌ها، سازمان‌ها و ارگان‌های دولتی و سازمان‌های مردم نهاد و غیر دولتی در نیمه مهر برگزار می‌شود. این رویداد در سال جاری از 14 مهرماه آغاز شده و تا 20 مهرماه ادامه دارد. در این هفته اهمیت دوران کودکی و نقش آن در شکل‌گیری شخصیت کودکان بیش از پیش برجسته می‌شود تا همه ارکان جامعه نسبت به این موضوع حساسیت بیشتری پیدا کنند.7375 /1876            "}