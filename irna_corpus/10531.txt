{"onTitr":"","titr":" سوریه به اس 300 مجهز شد","describe":" مسکو - ایرنا - وزیر دفاع روسیه به رئیس جمهوری این کشور گزارش داده است که سامانه پدافند دفاعی اس300 در سوریه مستقر شده است.", "text":"به گزارش روز سه شنبه ایرنا به نقل از اسپوتنیک، سرگئی شایگو افزود: این مجموعه دارای 49 قطعه تجهیزات است که رادار، سیستم های اصلی، وسایل نقلیه و چهار پرتاب کننده را در بر می گیرد.وزیر دفاع روسیه یاداور شد که این اقدام ظرف 24 ساعت گذشته تکمیل شده است و هم اکنون تمام سوریه تحت پوشش سامانه پدافند دفاعی اس300 قرار گرفته است.به گزارش ایرنا، روسیه از شش ماه پیش و پس از حمله موشکی تروئیکای غربی (آمریکا، انگلیس و فرانسه) صحبت از استقرار سامانه پدافند موشکی اس300 در سوریه کرد اما با رایزنی نخست وزیر رژیم صهیونیستی با ولادیمیر پوتین رئیس جمهوری روسیه، مسکو از این کار صرف نظر کرد.دو هفته پیش، یک فروند هواپیمای تجسسی روسیه از نوع ایلیوشین20 با اقدامات جنگنده های اف 16 رژیم صهیونیستی، به اشتباه مورد هدف سامانه پدافند دفاعی ارتش سوریه قرار گرفت.اگر چه اسرائیل تلاش کرد هر گونه دست داشتن در این حادثه را انکار کند اما کارشناسان روسیه به ولادیمیر پوتین اطمینان دادند که خلبانان رژیم صهیونیستی از اقدامات خود آگاه بودند.پوتین نیز در واکنش به کشته شدن 15 نظامی روس در پی سقوط هواپیمای ایلیوشین20، اعلام کرد که هر چند مسکو معتقد است که این اقدام به نوعی حادثه بوده است اما حفاظت از نیروهای خود در روسیه را افزایش خواهد داد.در پی این اظهار نظر کرملین، سرگئی شایگو خبر داد که در کمتر از دو هفته، سامانه پدافند موشکی اس 300 در سوریه مستقر خواهد شد.اس300 با کاربرد دفاع متمرکز و قوی از مناطق حساس از مهم ترین سامانه های پدافند هوایی جهان به شمار می رود که می تواند همزمان چندین پرنده دشمن را از جمله موشک های بالستیک ردیابی و از فاصله 150 کیلومتری در ارتفاع 27 کیلومتری هدف قرار دهد و حتی علیه اهداف زمینی بکار گرفته شود.روس ها هم اکنون از پدافند ارتقاء یافته این مدل با نام اس 400 یا تریومف در ارتش خود هم استفاده می کنند، این سامانه در طبقه بندی ناتو، اس.ای-21 نامیده می شود و پیشرفته ترین تسلیحات پدافند موشکی روسیه است که می تواند هواپیماها را تا برد 400 کیلومتری هدف قرار دهد و موشک های تاکتیکی تا شعاع 60 کیلومتری دارند.چین که پیشتر از روسیه اس 300 خریده بود تنها کشوری است که تا امروز از روسیه اس 400 تحویل گرفته است.ایران نیز مجهز به اس 300 است و در مقابل ترکیه، عراق، هند و عربستان در یک سال اخیر درخواست خرید اس 400 کرده اند که پیش فروش آن به تازگی در سبد فروش بازار تسلیحاتی روسیه قرار گرفته است و مسکو وعده داده است تا واگذاری آن به ترکیه را از سال 2019 آغاز کند.در رسانه های روسی، مباحثی مبنی بر تولید سامانه اس 500 برای ارتش این کشور مطرح است.اروپام ** 1346**1908            "}