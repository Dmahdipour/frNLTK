{"onTitr":" شهردار شیراز:    ","titr":" بازآفرینی فرهنگی محلات شیراز رویکرد جدید مدیریت شهری است","describe":" شیراز-ایرنا-شهردار شیراز با اشاره به افتتاح پنج دفتر تسهیلگری و توسعه اجتماعی در محلات مختلف شیراز، گفت: بازآفرینی فرهنگ محور محلات به عنوان یک رویکرد جدید، در راس اقدامات اجتماعی مدیریت شهری است.", "text":"به گزارش ایرنا حیدر اسکندرپور، سه شنبه در آیین گشایش پنج دفتر تسهیلگری و توسعه اجتماعی محلات شیراز افزود:  تنها با ساخت و ساز و توسعه کالبد شهری نمی توان محلات را به سطح متعالی توسعه اجتماعی و فرهنگی رساند بلکه این مهم نیازمند رویکردی فرهنگ محور بر پایه حفظ کرامت انسانی است. وی بیان داشت: به همین سبب در بودجه سال 97 شهرداری و برنامه های سازمان فرهنگی، باز آفرینی محلات با رویکرد فرهنگی را مورد توجه ویژه قرار داده ایم.شهردار شیراز ادامه داد: در سال های گذشته به دلیل رشد جمعیت و گسترش پدیده حاشیه نشینی، 2 مقوله بافت های فرسوده و ناکارآمد در شهرها شکل گرفته که ساماندهی آنها نیازمند برنامه ریزی جدی است.وی اضافه کرد: ظرف 10 سال گذشته به دلیل خشکسالی، با رشد مهاجرت به سمت شیراز مواجه شدیم که این موضوع باعث شد بیش از 300 هزار نفر حاشیه نشین در اطراف شیراز ساکن شوند.اسکندرپور گفت: یکی از مشکلات و چالش های امروز کلان شهرها، توسعه شهرنشینی و به تبع آن حاشیه نشینی و الحاق روستاهایی است که با بافت شهری هماهنگی ندارند.او بیان داشت: این روند بر بافت های تاریخی و محلات شهری اثرگذار است به گونه ای که مهاجرت ساکنان اصیل و جایگزین شدن مهاجران و اتباع بیگانه را در پهنه 360 هکتاری بافت تاریخی شیراز در پی داشته است.وی افزود: در حالی که مهاجران و اتباع خارجی از نظر فرهنگی و اجتماعی با اهالی قدیمی این محلات تفاوت دارند، این جا به جایی جمعیتی باعث بروز مشکلات اجتماعی گسترده ای شده که باید برای آن تدابیری اندیشیده شود.شهردار شیراز با اشاره به معضلات اجتماعی موجود در بافت های ناکارآمد شهری، بر ضرورت رفع این مسایل تاکید و بیان کرد: اگر حل این آسیب ها در مقطع کنونی مورد توجه قرار نگیرد، به یک معضل جدی و بزرگ تبدیل خواهد شد که برون رفت از آن ساده نیست چرا که بدون تردید به دنبال مسایل اجتماعی، مشکلات امنیتی نیز پدید خواهد آمد.اسکندر پور، ادامه داد: برنامه ریزی و اجماع سازمانی از مولفه های مهم رفع آسیب ها و ایجاد امنیت اجتماعی در محلات شهری به ویژه در مناطق کمتر برخوردار است.او گفت: شهرداری، و وزارتخانه های کشور و راه و شهرسازی، ورود خوبی به مساله کارآمد کردن بافت ها و محلات شهری داشته اند، اما لازم است همه دستگاه ها و نهادهای متولی در کنار یکدیگر در حوزه های مختلف سیاسی، اجتماعی و فرهنگی حضور منسجم، موثر و با برنامه ریزی داشته باشند تا بتوان بافت شهری را از این معضل نجات داد.9873 /6118            "}