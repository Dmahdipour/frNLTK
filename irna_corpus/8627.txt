{"onTitr":"","titr":" 170 بسته نوشت افزار رایگان بین دانش آموزان تکابی توزیع شد","describe":" مهاباد- ایرنا- رییس کمیته امداد امام خمینی (ره) تکاب گفت: همزمان با بازگشایی مدارس 170 بسته شامل اقلام مختلف نوشت افزار رایگان بین دانش آموزان نیازمند این شهرستان توزیع شد.", "text":"محمدعلی عباسی روز پنجشنبه در گفت و گو با خبرنگار ایرنا افزود: هر یک از این بسته های نوشت افزار شامل کیف، دفتر، خودکار، مداد و اقلام مصرفی به ارزش یک میلیون ریال است که با مشارکت جمعی از خیران تهیه و در اختیار دانش آموزان نیازمند قرار گرفته است. وی بیان کرد: با اهدای این بسته های نوشت افزار، بخشی از نیازهای آموزشی دانش آموزان زیرپوشش کمیته امداد این شهرستان تامین شده است. عباسی ادامه داد: جشن عاطفه ها نیز با شعار 'لبخند مهر بسته به مهر شما' با همکاری آموزش و پرورش همزمان با سراسر کشور در مدارس تکاب نیز برگزار شد. وی اضافه کرد: 600 میلیون ریال کمک نقدی و غیر نقدی در جشن عاطفه ها در مهر ماه سال گذشته از سوی خیران تکاب اهدا و برای رسیدگی به وضعیت معیشتی و آموزشی دانش آموزان کمیته امداد هزینه شد که امیدواریم این میزان امسال افزایش یابد. رییس کمیته امداد تکاب با بیان اینکه هم اینک 424 دانش آموز تحت حمایت کمیته امداد و خیران نیکوکار تکاب قرار دارند، افزود: 2 هزار و 450 خانوار با جمعیتی بالغ بر چهار هزار و 500 نفر از خدمات حمایتی کمیته امداد امام (ره) تکاب بهره مند هستند. وی گفت: با تعامل و همکاری دولت و افزایش میزان یارانه و مستمری مددجویان در 2 سال گذشته گام های موثری در راستای محرومیت زدایی از اقشار کمک درآمد تکاب برداشته شده است. وی افزود: همچنین با پرداخت تسهیلات اشتغال زایی یکی از مهمترین برنامه های کمیته امداد در زمینه خودکفایی و توانمند سازی مددجویان به نحو مطلوب در حال اجراست. شهرستان تکاب با 81 هزار نفر جمعیت در جنوب آذربایجان غربی واقع شده است. 7514/6185/2093            "}