{"onTitr":"","titr":" مسابقات رفاقت مهر با حضور 82 امدادگر در چالدران برگزار شد","describe":" ارومیه- ایرنا- رقابت 82 داوطلب تیم های امداد و نجات هلال احمر شهرستان های شمال آذربایجان غربی با عنوان مسابقات رفاقت مهر در چالدران برگزار شد.", "text":"مدیرعامل جمعیت هلال احمر آذربایجان غربی در حاشیه این رقابت ها به خبرنگار ایرنا گفت: در این مسابقات تیم هایی از شهرستان های ماکو، خوی، شوط، پلدشت، چایپاره و چالدران رقابت های منطقه شمال استان را انجام دادند. سعید رهبر سوره افزود: 50 نفر از دختران داوطلب کارهای امدادی و 32 نفر از پسران در این رقابت حضور داشتند و به مدت 2 روز آیتم های مختلف را انجام دادند. وی اضافه کرد: این دوره از رقابت ها با شعار &#39;جوانان، رفاقت مهر، توسعه فرهنگ بشر دوستی&#39; در رشته های احیای قلبی و ریوی، ارزیابی مصدوم، پانسمان و بانداژ، آتل بندی، حمل مصدوم، اسکان اضطراری و حمل یکنفره و گروهی برگزار شد. وی بیان کرد: ایجاد زمینه های دوستی و مهربانی دربین اعضا درنقاط مختلف کشور و پرورش روحیه مشارکت جویی، مسئولیت پذیری، تعامل و همدلی در بین اعضا از اهداف این رقابت ها است. مدیرعامل جمعیت هلال احمر آذربایجان غربی ادامه داد: پرورش روحیه تلاش، سازندگی، تعاون، تعهد و کار دسته جمعی و داوطلبانه، شناخت، رشد، پرورش و هدایت استعدادهای بالقوه و تقویت انگیزه های اعضا و ایجاد شخصیت متعادل با عنایت به علایق و نیازمندی های متفاوت اعضا در جهت اعتلای فرد و جامعه از دیگر اهداف این رقابت ها است. رهبر سوره بیان کرد: این رقابت ها از عرصه های پرطرفدار و مورد توجه اعضای سازمان جوانان است که همه ساله با اهداف کمک به ارتقای توانمندی های علمی و امدادی اعضا و در راستای انجام فعالیت های امدادی و عام المنفعه، در قالب مسابقه برگزار می شود. به گزارش ایرنا، یک تیم پسر و یک تیم دختر به عنوان تیم های منتخب آذربایجان غربی به مسابقات کشوری انتخاب می شوند . مرحله کشوری این رقابت ها در آبان سال جاری برگزار و مکان آن نیز به زودی اعلام می شود. 2093/8137            "}