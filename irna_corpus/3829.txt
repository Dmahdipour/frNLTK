{"onTitr":"","titr":" 50 اتوبوس شهری شیراز به زائران اربعین خدمات رسانی می کنند","describe":" شیراز- ایرنا- لایحه دو فوریتی پیشنهادی شهردار شیراز مبنی بر حمایت از پیاده روی اربعین امسال و اعزام 50 اتوبوس به منظور ایاب و ذهاب زائران با اکثریت آرا در پنجاه و هفتمین جلسه صحن علنی شورای شهر تصویب شد.", "text":"به گزارش ایرنا، بر اساس این مصوبه، اعطای مجوز تامین و پرداخت هزینه اعزام 50 دستگاه اتوبوس به مرز شلمچه به منظور ایاب و ذهاب زائران اربعین به میزان 700 میلیون تومان مورد موافقت اعضای شورای اسلامی شهر شیراز قرار گرفت. پیش از این نیز با تصویب شورای شهر یک میلیارد تومان برای حمایت از پیاده روی اربعین تصویب شده بود.شهرداری شیراز علاوه بر اعزام اتوبوس ها در برپایی موکب احمد بن موسی (ع) و ارائه خدمات دیگر همچون اسکان، اعزام پاکبان، تهیه بسته های فرهنگی و ... در این رویداد مذهبی همکاری می کند.همچنین در این جلسه شهردار شیراز در پاسخ به سوال رئیس کمیسیون فرهنگی اجتماعی شورای شهر در خصوص چرایی عدم تشکیل شورای سازمان های حوزه مختلف مجموعه شهرداری گفت: اساسنامه سازمان های شهرداری از طریق سازمان شهرداری ها و دهیاری های کشور به شهرداری کلانشهرهای ابلاغ شده است اما فقط دو شهر شیراز و کرج آن را پذیرفتند.حیدر اسکندرپور گفت: با توجه به تغییر ماهیت سازمان ها در اساسنامه جدید، ایرادات و ابهاماتی در خصوص نحوه پیاده سازی اساسنامه وجود داشت و سازمان شهرداری ها و دهیاری های کشور نیز درصدد تغییر ساختار جدید و بازگرداندن آن به صورت قبلی است.وی با بیان اینکه عدم برگزاری شورای سازمان ها به دلیل افزایش کیفیت و کارایی عملکرد مجموعه مدیریت شهری است، افزود: بزودی ابلاغ اعضای هیات مدیره و شورای سازمان ها صادر و جلسات شورای سازمان حداکثر تا پایان ماه جاری برگزار می شود.پیش از این، رئیس کمیسیون فرهنگی و اجتماعی شورای اسلامی شهر شیراز در پنجاه و پنجمین نشست این نهاد با طرح سوالی در خصوص نحوه انتصاب اعضای شورای سازمان فرهنگی و اجتماعی شهرداری شیراز، خواستار توضیح شهردار این شهر در این زمینه شده بود.احمد تنوری با قرائت تذکری خطاب به شهردار شیراز گفت: شهرداری شیراز در سوم اردیبهشت 97 در نامه‌ای ادعا کرده که اعضای شورا و هیات مدیره سازمان های وابسته به شهرداری این شهر تعیین شده‌اند در حالی که من به عنوان نماینده و ناظر شورا در این سازمان با گذشت پنج ماه از اعلام این ادعا از سوی شهردار از چگونگی و کم و کیف انتصاب اعضای شورا و هیات مدیره این سازمان به طور رسمی بی اطلاع هستم.پاسخ شهردار شیراز ، قانع شدن عضو شورای شهر را در پی داشت. در پنجاه و هفتمین جلسه علنی شورای اسلامی شهر شیراز همچنین لایحه پیشنهادی شهرداری مبنی بر هزینه خدمات صدور پروانه ساختمانی باغات نیز بر اساس دستور العمل مصوب شورا با اکثریت آرای اعضای شورا تصویب شد.از دیگر مصوبات جلسه شامگاه دوشنبه شورای شهر شیراز تعیین بهای ارزش افزوده ناشی از تغییر کاربری املاک توسط مراجع قانونی بود. شهردار شیراز درباره این لایحه تاکید کرد: مجموعه باغات حوزه استحفاظی قصردشت مشمول لایحه تعیین بهای ارزش افزوده ناشی از تغییر کاربری املاک نیستند و در این لایحه زمین هایی مدنظر هستند که در طرح تفصیلی شهر کاربری مشروط دارند و می توانند تغییر کاربری داشته باشند.9873/ 2027            "}