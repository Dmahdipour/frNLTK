{"onTitr":"","titr":" کلاس درس کودکان بیمار در بیمارستان اکبر مشهد افتتاح شد","describe":" مشهد- ایرنا- کلاس درس کودکان بیمار در بیمارستان فوق تخصصی کودکان 'اکبر' مشهد روز شنبه با حضور معاون حقوق بشر و امور بین الملل وزارت دادگستری افتتاح شد.", "text":"به گزارش ایرنا معاون درمان دانشگاه علوم پزشکی مشهد در این مراسم گفت: در پی تفاهم وزارت بهداشت، درمان و آموزش پزشکی با وزارت آموزش و پرورش، کلاس درس برای کودکان بیمار که نیاز به بستری بیش از پنج روز دارند، در بیمارستان تشکیل می شود.دکتر شاپور بدیعی افزود: این طرح پیشتر در بیمارستان های قائم (عج)، امام رضا (ع) و دکتر شیخ مشهد اجرا می شد و از  امروز شاهد اجرای آن در بیمارستان فوق تخصصی کودکان اکبر نیز هستیم.وی اظهار داشت: اجرای این طرح نقش موثری در بهبود روحیه کودکان بیمار، پیشگیری از عوارض روحی روانی و بازگشت آنها به شرایط عادی اجتماعی دارد.وی گفت: این طرح اکنون برای کودکان بیمار مقطع ابتدایی اجرا می شود و معلمان منتخب برای اجرای این طرح باید توانایی تدریس 6 پایه مقطع ابتدایی را داشته باشند.معاون حقوق بشر و امور بین الملل وزارت دادگستری نیز در حاشیه این مراسم گفت: افتتاح طرحهایی مانند کلاس درس برای کودکان بیمار نقش مهمی در تحقق فرمایش رهبر معظم انقلاب مبنی بر اینکه بیمار نباید به جز رنج بیماری درد دیگری داشته باشد، دارد.محمود عباسی افزود: فضای ایجاد شده زمینه ای برای کودکان فراهم می کند تا خود را در محیط مدرسه و شور و نشاط کلاس درس ببینند و در کنار آن درمان بیماری آنها نیز دنبال شود.وی با قدردانی از متولیان اجرای طرح مزبور اظهار داشت: این طرح ابتکاری که خراسان رضوی در اجرای آن پیشگام بوده است، قابلیت اجرا در سراسر کشور را دارد. بیمارستان فوق تخصصی اطفال اکبر با 250 تخت بیمارستانی به همت بنیاد خیریه سرور و با همکاری دانشگاه علوم پزشکی مشهد در زمینی به مساحت 10 هکتار با زیربنای 22 هزار متر مربع در 6 طبقه احداث شده است. این بیمارستان که به عنوان بزرگترین و مجهزترین بیمارستان فوق تخصصی اطفال شمال شرق کشور به شمار می رود، ابتدای سال گذشته با حضور وزیر بهداشت، درمان و آموزش پزشکی به بهره برداری رسید.3027 / 6053            "}