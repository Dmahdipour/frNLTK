{"onTitr":"","titr":" رییس مجلس ترکیه: حمایت آمریکا از پ.ک.ک بسیار تلخ است","describe":" آنکارا ـ ایرنا ـ بینالی یلدریم رییس مجلس ملی ترکیه تاکید کرد : نیروهای حزب کارگران کردستان (پ.ک.ک) تاکنون جان بیش از 35 هزار انسان بیگناه را گرفته اند و تلخ تر آن که آمریکا به عنوان متحد ما در ناتو، همچنان به حمایت از اقدامات تروریستی این گروه در سوریه ادامه می دهد.", "text":"به گزارش روز چهارشنبه ایرنا، وی روز چهارشنبه در همایش بین المللی 'بازاندیشی صلح و امنیت در جهان از هم‌ گسیخته' در استانبول اظهار داشت : ترکیه به دلیل معضل تروریسم دچار مشکلات زیادی شده و از 30 سال گذشته تاکنون به طور مستمر با گروه تروریستی پ.ک.ک مبارزه می‌کند و تاکنون حمایت خاصی از سوی سایر کشور در مبارزه با آن نشده است.وی با بیان این که همکاری موثر کشورها در مبارزه با تروریسم لازم و ضروری است و بدون این همکاری، تلاش ها بی فایده خواهد بود، افزود: آمریکا به رغم هشدارهای فراوان ترکیه مبنی بر توقف ارسال تجهیزات نظامی به نیروهای پ.ک.ک، همچنان به اقدام خود در این زمینه ادامه می دهد به طوری که امروز یگان های مدافع خلق(ی.پ.گ) و حزب اتحاد دموکراتیک سوریه(پ.ی.د) به عنوان شاخه های سوری پ.ک.ک برای تداوم اقدامات تروریستی و رسیدن به اهداف تجزیه طلبانه خود از هر گونه حمایت مالی و تسلیحاتی واشنگتن برخوردار هستند.رییس مجلس ترکیه حمایت آمریکا از این گروه ها را حقیقتی بسیار تلخ برای ترکیه عنوان کرد و ادامه داد: زمانی که ما از آمریکا به عنوان دوست و متحد خود در ناتو درباره دلیل تداوم حمایت از ی.پ.گ سوال می کنیم، آنها پاسخی جالب و عجیب می دهند و می گویند که حمایت ما از پ.ک.ک تاکتیکی و راهبردی بوده و ما از طریق آنها به مبارزه با تروریست ها می پردازیم.وی همچنین با انتقاد از پناه دادن به فتح الله گولن رهبر کودتاگران و متهم اصلی کودتای دو سال پیش ترکیه از سوی دولت آمریکا گفت: رهبر کودتاگران با آرامش کامل در آمریکا زندگی می‌کند در حالی که تمام اسناد و مدارک لازم در خصوص اثبات هدایت کودتا در ترکیه توسط وی را به آمریکا داده‌ایم اما این کشور به عنوان متحد ما سکوت کرده و حتی محدودیت تردد و یا تحقیقات قضایی در درباره وی نیز لحاظ نکرده است.یلدریم با طرح این سوال که 'آیا این امر ترس مقامات کاخ سفید نسبت به آشکار شدن حقایق پشت پرده را نشان نمی دهد؟' گفت: روزی حقایق آشکار خواهد شد.رییس مجلس ترکیه با مهم عنوان کردن موضوع این همایش بیان کرد: با وجود مناقشه های مکرر در منطقه، برقراری امنیت بسیار مشکل است و در این دو روز با کارشناسان و سیاستمداران برای رسیدن به هدفی مشترک مذاکره خواهیم کرد.همایش بین المللی 'تی‌‌.آر‌‌.تی ورلد' با موضوع 'بازاندیشی صلح و امنیت در جهان از هم‌ گسیخته' با شرکت بیش از 600 نفر سیاستمداران ارشد، بازرگانان، دانشگاهیان، فعالان مدنی، روزنامه‌نگاران و روشنفکران ترکیه و کشورهای مختلف جهان در استانبول ترکیه آغاز شد.حامد کرزی، رئیس جمهوری سابق افغانستان، علی اصغر سلطانیه نماینده سابق ایران در آژانس بین‌ المللی اتمی، جک استراو وزیر امور خارجه اسبق انگلستان، بورگه برنده رئیس مجمع جهانی اقتصاد، ایوو جوزیپوویچ رئیس ‌جمهوری سابق کرواسی، استفان دی میستورا نماینده ویژه دبیرکل سازمان ملل متحد در امور سوریه، مونیک ویلا مدیر عامل بنیاد خیریه تامسون رویترز، راجح عمر خبرنگار مشهور و حنا ربانی وزیر امور خارجه پیشین پاکستان نیز در این همایش حضور یافته‌اند.در پایان این همایش قرار است که جوایز فیلم کوتاه 'تی.آر.تی ورلد سیتیزن' در سه بخش ارتباطات، ویژه و افتخاری مادام العمر با حضور رجب طیب اردوغان، رئیس جمهوری ترکیه اهدا شود.خاورم/1905/1436            "}