{"onTitr":" معاون قوه قضاییه:    ","titr":" کسی نباید به خاطر عجز از پرداخت مهریه زندانی شود","describe":" تهران- ایرنا- معاون فرهنگی قوه قضاییه با اشاره به افزایش قیمت سکه گفت: بدهکاران مهریه می توانند به دادگاه ها مراجعه و درخواست تعدیل احکام مهریه را بدهند و اظهار ناتوانی خود را از پرداخت اعلام کنند. قضات هم باید سریع رسیدگی کنند و نگذارند کسی به خاطر عجز از پرداخت مهریه زندانی شود.", "text":"به گزارش ایرنا از معاونت فرهنگی قوه قضاییه، حجت الاسلام والمسلمین صادقی در جمع کارکنان ستادی قوه قضاییه با اشاره به گرانی های اخیر به ویژه افزایش نرخ سکه بیان داشت: به عنوان نمونه خانمی از شوهرش بابت مهریه طلبکار و از دادگاه نیز حکم گرفته است، اما همسر وی به خاطر افزایش نرخ سکه نمی تواند مانند قبل سکه ها را پرداخت کند؛ بنابراین این حکم باید تعدیل شود.وی افزود: علاوه بر اینکه انتظار داریم بانوان در این خصوص قدری کوتاه بیایند، دادگاه ها هم باید در این زمینه مساعدت کنند که این یکی از احکام لازم الاجرا است. دادگاه ها باید در حد توان بدهکاران مهریه، حکم صادر کند. کسی که حقوق ماهیانه اش 2 میلیون تومان است چطور می تواند هر سه ماه یک سکه بپردازد. نباید این اشخاص را به خاطر عجز از پرداخت مهریه زندانی کرد. قضات باید در این زمینه کمک کنند تا بتوانیم در جهت رفع گرفتاری های مردم گام برداریم.معاون فرهنگی قوه قضاییه در ادامه یکی از مصادیق بارز خوبی ها را کمک مردم به یکدیگر دانست و گفت: امروز با توجه به التهابات اخیر بازار و از طرفی تحریک دشمنان برای ضربه زدن به منافع ملی کشور، مردم باید خرید خود را کمتر کنند و از خرید هر چیزی که ضروری نیست بپرهیزند. به عبارتی اگر خرید بیشتری صورت بگیرد، باعث می شود تا کمبود کالا برای شخصی دیگر که به آن کالا نیاز دارد به وجود بیاید و این در واقع همان تعدی به حقوق آن شخص و از نظر اخلاقی بسیار زشت و ناپسند است.وی تاکید کرد: امروزه یکی از بهترین کارهای خوب، کمتر خرید کردن است، چراکه انبار کردن کالا در خانه اقدامی بسیار زیانبار و مذموم است و دود آن به چشم همه و از جمله به چشم آن شخص محتکر خواهد رفت.اجتمام*7329*1834            "}