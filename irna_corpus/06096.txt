{"onTitr":" فرماندار:    ","titr":" تکاب ظرفیت مناسبی برای توسعه دامپروری دارد","describe":" مهاباد- ایرنا- فرماندار تکاب گفت: دام خیز بودن این شهرستان ظرفیت مناسبی برای توسعه بخش کشاورزی و دامپروری در این منطقه دارد.", "text":"به گزارش ایرنا، علی مکرمی روز یکشنبه در دیدار با کارکنان شبکه دامپزشکی تکاب ضمن گرامیداشت روز دامپزشکی با بیان اینکه تکاب در بخش دامپروری توانمندی های بالایی دارد، افزود: وجود نژادهای برتر دام و طبیعت بکر و آب و هوای کوهستانی از اصلی ترین بسترهای توسعه و رونق صنعت دامپروری در تکاب است که باید مورد توجه قرار گیرد. وی با اشاره به کم توجهی به توسعه دامداری های صنعتی در تکاب ادامه داد: بخش دامپروری در این منطقه هنوز به صورت سنتی فعالیت می کند و با توجه به ظرفیت های گسترده منطقه، بازدهی مناسبی در زمینه تولید و اشتغال ندارد. مکرمی با بیان اینکه نژاد 'قوچ قزل' از نژادهای برتر دام در منطقه است، اضافه کرد: تاکنون بهره برداری مطلوب و رونق تولید در بخش دامپروری این شهرستان با وجود جمعیت دامی مناسب و با کیفیت و مراتع غنی و مرغوب محقق نشده است. فرماندار تکاب با اشاره به ضرورت تغییر رویکردها و روش ها برای توسعه بخش دامپروری منطقه افزود: راه اندازی مراکز اصلاح نژاد، ایجاد بسترهای مناسب برای احداث دامپروری های صنعتی و آموزش دامداران و کشاورزان منطقه از اولویت های اصلی رونق این بخش بوده و تحقق آن نیازمند برنامه ریزی و کار اساسی است. مکرمی با تاکید بر اینکه برای رونق صنعت دامپروری و صنایع تبدیلی وابسته به آن باید تحول اساسی در این بخش انجام شود، بیان کرد: برای توسعه بخش دامپروری تکاب زمینه و بستر مناسب برای جذب سرمایه گذاران فراهم شده و فرآیند اعطای وام های بخش تولید باید تسهیل شود. وی گفت: حضور سرمایه گذاران و فعالان بخش خصوصی برای ایجاد رونق در بخش کشاورزی و دامپروری نیازمند حذف بوروکراسی های طولانی اداری و ایجاد فضای مطلوب سرمایه گذاری است و در این زمینه دستگاه های اجرایی مرتبط و بانک های عامل باید با جدیت و حساسیت بیشتری عمل کنند. به گزارش ایرنا شهرستان تکاب در منطقه ای کوهستانی و سردسیر در جنوب آذربایجان غربی واقع شده است و بیش از 300 هزار راس دام سبک و سنگین دارد؛ دامداران این منطقه بیشتر در واحدهای دامی سنتی کوچک فعالیت می کنند. مراتع تکاب نیز جزو منابع طبیعی غنی و درجه یک کشور محسوب می شود اما با این وجود فاقد دامداری صنعتی بوده و تنها سه واحد مرغداری در این شهرستان فعال است. 7514 /6185/3072            "}