{"onTitr":"","titr":" در آیین آغاز سال تحصیلی دانشگاه علم و صنعت چه خبر بود","describe":" تهران-ایرنا- عمده دانشگاه‌های کشور در آیین ورودی فضایی را به تشکل‌ها و کانون‌های دانشجویی اختصاص می‌دهند تا این مجموعه‌ها فرصت پیدا کنند با نشریه، بنر، تصاویر و پوستر حوزه فعالیت خود را به دانشجویان تازه وارد معرفی کنند. روز گذشته این برنامه در دانشگاه علم و صنعت با حاشیه‌هایی همراه شد.", "text":"دبیر انجمن اسلامی آرمان دانشجویان در دانشگاه علم و صنعت امروز (سه شنبه ) در خصوص حواشی پیش آمده در خصوص غرفه این تشکل در آیین دانشجویان ورودی به ایرنا گفت: روز دوشنبه حراست گفت بنرغرفه باید برداشته شود که این موضوع با اعتراض ما مواجه شد. این درحالی است که مجوز رسمی برای این کار داشتیم .آرش چایچی با بیان اینکه اقداماتی چون برداشتن بنر باید به صورت کتبی از سویی نهادهای دارای صلاحیت مانند هیات نظارت بر تشکل‌ها صورت گیرد، افزود: ما به نیروهای حراست یادآور شدیم که این مساله باید همراه با ابلاغ کتبی باشد و آنها نپذیرفتند و تهدید کردند که خودشان دست به کار خواهند شد و بنرها را بر خواهند داشت و این کار را هم انجام دادند.دبیر این تشکل یادآور شد: اعضای تشکل بارها به آنها یادآور شدند که آنها اجازه ندارند بدون دستور کتبی نهادهای دارای صلاحیت نسبت به مسائل تشکل‌ها ورود پیدا کنند اما آنها شفاهی و نه کتبی، به ما گفتند که این تصمیم از سوی مدیریت امور فرهنگی و اجتماعی دانشگاه گرفته شده است.آن طور که از ویدئو و تصاویر در اختیار ایرنا مشخص است، نیروهای یونیفورم پوش دانشگاه علم و صنعت بنر تشکل انجمن اسلامی آرمان دانشجویان را به طرز غیراصولی  از روی داربست غرفه جدا می کنند به نحوی که حتی فرصتی برای باز کردن بست‌ و طناب‌های نصب شده هم فراهم نمی شود.خبرنگار ایرنا برای پیگیری ماجرا با احد قائمی، مدیر امور فرهنگی و اجتماعی دانشگاه علم و صنعت تماس گرفت ، وی تماس اول اصل ماجرا را تکذیب کرد، و در پاسخ به این سوال که نظرش درباره تصاویر و فیلم‌های موجود در خصوص اقدام عینی نیروهای حراست چیست؟ این گفت وگو را به ساعتی بعد موکول کرد .با وجود تماس مجدد خبرنگار ایرنا طبق وعده قائمی اما وی حاضر به گفت وگو نشد و تلفن را قطع کرد .**ب.ل**1601**            "}