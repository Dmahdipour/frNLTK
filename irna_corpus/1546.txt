{"onTitr":"","titr":" 640 میلیون تومان برای احداث مسکن محرومان درمیان پرداخت شد","describe":" بیرجند - ایرنا - مدیرکل کمیته امداد امام خمینی (ره) خراسان جنوبی گفت: 640 میلیون تومان کمک بلاعوض برای احداث مسکن محرومان در سه روستای ذکری، جلاران و گل نی شهرستان درمیان پرداخت شد.", "text":"به گزارش ایرنا رضا سلم آبادی روز چهارشنبه در بازدید از روستاهای محروم ذکری، جلاران و گل نی شهرستان درمیان افزود: این مبلغ برای احداث مسکن تمامی افراد ساکن در این روستاها جز افراد زیر پوشش بهزیستی که 9 خانوار هستند، پرداخت شد.وی گفت: 11 میلیون و 600 هزار تومان به حساب هر مددجو و غیرمددجو کمک بلاعوض پرداخت شد و  در مجموع این مبلغ را به حساب 55 خانوار در این روستاها پرداخت کردیم.مدیرکل کمیته امداد خراسان جنوبی با بیان اینکه در این بازدید تصمیماتی در خصوص احداث حمام و سرویس بهداشتی در این روستاها گرفته شد افزود: کمیته امداد به هر خانوار در این روستاهای محروم یک تانکر ذخیره 500 لیتری آب اهدا خواهد کرد.وی اظهار داشت: همزمان با آغاز سال تحصیلی نیز توسط کمیته امداد به تمامی دانش آموزان این روستاها بسته تحصیلی اهدا شده است.سلم آبادی یکی دیگر از مشکلات ساکنان این روستاها را تامین لوازم ضروری زندگی ذکر کرد و گفت: در تلاش هستیم با تکمیل واحدهای مسکونی با کمک خیرین لوازام ضروری این محرومان را تا حد امکان تامین کنیم.وی با اشاره به اقدامات کمیته امداد در خصوص اشتغال گفت: در روستای ذکری یک کارگاه آموزشی حوله بافی را برگزار کردیم و این افراد می توانند از تسهیلات اشتغالزایی کمیته امداد نیز استفاده کنند.«جلاران، گل نی و ذکری» از محروم ترین روستاهای مرزی خراسان جنوبی است که به دلیل محرومیت زیاد و شیوع بیماری های پوستی در این روستاها در خردادماه امسال استاندار خراسان جنوبی تیمی را برای بررسی وضعیت این مناطق به ریاست معاون عمرانی استاندار به این روستاها اعزام کرد و از تمامی دستگاه های اجرایی استان خواست با حرکت جهادی برای رفع غبار محرومیت از این روستاها تلاش کنند.در مجموع جمعیت روستاهای «جلاران، گل نی و ذکری» درمیان 64 خانوار است که از این تعداد 29 خانوار زیرپوشش کمیته امداد و 9 خانوار زیر پوشش بهزیستی هستند و به دلیل فقر اقتصادی تمامی افراد ساکن در این روستاها، با همکاری دستگاه های متولی و خدمات رسان 64 واحد مسکونی برای اهالی این روستاها به صورت رایگان در حال احداث است.شهرستان درمیان با وسعت پنج هزار و 797 کیلومتر مربع از شمال به شهرستان قاینات از جنوب به شهرستان سربیشه و از غرب به شهرستان بیرجند و شرق به طول70 کیلومتر با افغانستان مرز مشترک دارد. شهر اسدیه مرکز شهرستان مرزی درمیان در 105 کیلومتری شرق بیرجند قرار دارد.7556*3028            "}