{"onTitr":" تحلیل رسانه های عربی    ","titr":" ماموریت دشوار عبدالمهدی","describe":" تهران- ایرنا- انتخاب رئیس پارلمان عراق به منزله گشایش نخستین گره از کلاف سردرگم تشکیل دولت در بغداد بود که در نهایت به اعلان نخست وزیری عبدالمهدی انجامید. با این حال نخست وزیر جدید چالش هایی جدی را پیش روی خود می بیند.", "text":"به گزارش گروه تحلیل، تفسیر و پژوهش های خبری، «برهم صالح» نامزد «اتحادیه میهنی کردستان» عراق سه شنبه گذشته دهم مهرماه در دور دوم رای گیری نمایندگان پارلمان با پیروزی قاطع (219 در مقابل 22 رای) بر رقیب اصلی خود «فواد حسین» نامزد حزب «دموکرات کردستان» پیروز و سومین رئیس جمهوری عراق پس از سقوط دیکتاتوری صدام شد. وی پس از انتخاب و ادای سوگند قانون اساسی، «عادل عبدالمهدی» را مامور تشکیل کابینه جدید کرد و از او خواست ظرف 30 روز آینده کابینه‌اش را تشکیل دهد. عبدالمهدی پیش تر مورد توافق اکثریت ائتلاف های پیروز در انتخابات پارلمانی 22 اردیبهشت عراق گرفته بود و بدون مخالفتی جدی به عنوان نخست وزیر جدید معرفی شد. شبکه خبری «الجزیره» قطر در این زمینه در گزارشی به قلم «مروان الجبوری» نوشت: در کوتاه ترین زمان پس از اینکه برهم صالح به عنوان رئیس جمهوری عراق برگزیده شد، وی عادل عبدالمهدی را ماموریت تشکیل دولت جدید کرد. به نوشته این رسانه، در سایه شکاف سیاسی در جامعه عراق به نظر می رسد که عبدالمهدی ماموریت آسانی نخواهد داشت و راه برای او هموار نیست. در این زمینه «حبیب الطرفی» عضو دفتر سیاسی جریان «الحکمه» معتقد است که اوضاع اقتصادی شکننده و گسترش فساد در نظام اداری عراق، برجسته ترین چالش های او خواهد بود و این مسائل موانعی در برابر سامان بخشیدن به اوضاع است.روزنامه «العربی الجدید» چاپ لندن به نقل از یک مقام برجسته عراقی نوشت: عادل عبدالمهدی پس از توافقی که میان جریان های «الفتح» و «سائرون» صورت گرفته است ماموریت تشکیل دولت جدید شده است. عبدالمهدی در دوران جوانی دارای افکار لیبرالیستی و با «ایاد علاوی» معاون رئیس جمهوری کنونی و «احمد چلبی» رئیس کنگره ملی عراق دارای ارتباط تنگاتنگی بود. سپس او اندیشه سوسیالیسم را دنبال کرد و پس از آن به شیعیان گرایش پیدا کرد. در دهه نود قرن گذشته مسوول مجلس اعلی اسلامی عراق در اقلیم کردستان بود. او از فرصت حضور خود در اقلیم کردستان استفاده با «جلال طالبانی» و «مسعود بارزانی» روابط تنگاتنگی برقرار کرد. او همچنین در تشکیل سازمان بدر عراق نقش برجسته ای داشت. نزدیکان او می گویند که او توانسته است به طور همزمان با ایرانی ها و آمریکایی ها روابطی مناسب برقرار کند. او همچنین با رهبران کُرد و اهل تسنن عراق شبکه ای از روابط را تاسیس کرده است. در این پیوند، «علی الدباغ» سخنگوی رسمی دولت سابق عراق به روزنامه «الشرق الاوسط» عربستان گفته عادل عبدالمهدی در شرایطی به عنوان نخست وزیر انتخاب می شود که عراق در نتیجه جنگ علیه داعش و مسائلی چون حاشیه نشینی های دوران گذشته، کم آبی و افزایش سطح انتظارها با مشکلاتی روبرو است و برای او آسان نیست که ماموریت خود را با موفقیت پشت سر گذارد. او باید با شهروندان با آرامش برخورد کند و با فراهم کردن فرصت کاری و دادن انگیزه آنان را امیدوار سازد. او روی کاهش تنش های سیاسی در داخل و منطقه تمرکز خواهد کرد زیرا او مرد گفت و گو است. او در سطح منطقه ای باید با آرامش با بحران هایی که منطقه را فرا گرفته و روابط کشورها را تیره کرده است، برخورد کند. تارنمای «الخلیج آنلاین» امارات در گزارشی به قلم «عمر الجنابی» به چالش هایی که عادل عبدالمهدی با آن روبرو خواهد شد پرداخت و نوشت: برجسته ترین این چالش ها ناآرامی ها اخیر بصره و دیگر شهرهای عراق است. او همچنین باید قدرت تعامل با تحریم های آمریکا علیه ایران را داشته باشد. همچنین چگونگی رفتار او درباره گسترش سلاح به طور غیرقانونی در میان شبه نظامیان هم مهم است. بازسازی مناطق آزاد شده از کنترل داعش و چگونگی اعتماد سازی با مردم هم در این زمینه از اهمیت خاص خود برخوردار است.روزنامه «العربی الجدید» در بخشی از گزارش خود از قول «واثق الهاشمی» تحلیلگر مسائل سیاسی عراق نوشت: عبدالمهدی اقدام به تشکیل دولت کرده و در این مسیر قانون را زیر پا نخواهد گذاشت زیرا او نامزد مورد توافق همه جریان ها است و در شرایطی برای نخست وزیری عراق انتخاب شد که با مطالبات اصلی احزاب شیعی، کرد و سنی موافقت کرده است. به نوشته این رسانه، عادل عبدالمهدی در نتیجه توافق ائتلاف سائرون به رهبری «مقتدا صدر»، ائتلاف الفتح به رهبری «هادی العامری» و پذیریش ایران برای تشکیل دولت جدید مامور شد. او دارای روابط خوبی با ایران است. آمریکایی ها در شرایطی که مهره های مورد نظرشان برای نخست وزیری عراق با استقبال جریان های عراق روبرو نشده است چاره ای جز تعامل با عادل عبدالمهدی ندارند. در این زمینه «مشعان الجبوری» عضو سابق پارلمان عراق گفت: ایران با ماموریت عبدالمهدی برای تشکیل دولت به پیروزی دیگری در عراق دست یافت. این کشور همچنین با انتخاب «محمد الحلبوسی» برای ریاست پارلمان عراق و برهم صالح برای ریاست جمهوری عراق نیز به پیروزی ها دیگری نیز دست یافته است. روزنامه «الاخبار» لبنان نیز در گزارشی با عنوان «با نقش آفرینی ایران موضوع حل شد» آورد: انتخاب برهم صالح برای ریاست جمهوری عراق و ماموریت عادل عبدالمهدی برای تشکیل دولت دو تحول مهمی است که نشانه های اصلی حل مسائل را ترسیم می کند. این نشانه ها با انتخاب الحلبوسی به عنوان رئیس پارلمان پدیدار شده بود. با وجود اینکه این موضوع بیانگر توازن نفوذ در عرصه سیاسی عراق است، این انتخاب دارای پیامی با این محتوا است که تهران و همپیمانان آن در روند این انتخابات و نتایج آن دستاوردهای سیاسی پی در پی داشته اند. سناریوی مربوط به انتخاب ریاست پارلمان در روند انتخاب رئیس جمهوری عراق تکرار شد. این سناریو پس از شکست تلاش آمریکا برای برای رقم زدن امور به سود خود تکرار شد. واشنگتن خواست در ساعت های پایانی روند انتخابات با حمایت از نامزد مورد حمایت مسعود بارزانی خود را نجات دهد، اما این موضوع سبب شد که جریان های شیعی از برهم صالح حمایت کنند. برهم صالح در نتیجه این روند عادل عبدالمهدی را مامور تشکل دولت کرد. پژوهشم **9278**9279            "}