{"onTitr":"","titr":" اشتباهات بازیکنان پارس جنوبی کار دست این تیم داد","describe":" بوشهر-ایرنا-سرمربی تیم فوتبال پارس جنوبی جم گفت: اشتباه بازیکنان این تیم در وقت های اضافه باعث شکست برابر ماشین سازی تبریز شد.", "text":"به گزارش ایرنا، مهدی تارتار شنبه شب پس از شکست 2 بر یک تیمش در برابر ماشین سازی تبریز در مرحله یک هشتم جام حذفی در جمع خبرنگاران افزود: تیم حریف در ضد حملات بسیار خطرناک ظاهر شد و با فرصت طلبی توانست از اشتباه بازیکنان پارس استفاده و به گل برسد. وی اظهارداشت: بیشتر دقایق توپ و میدان در اختیار تیم پارس جنوبی بود با این حال می دانستیم از فرصت طلبی حریف ضربه می خوریم. تارتار ادامه داد: ماشین سازی در خط دفاع کم اشتباه بود و دروازه‌بانش نیز در این بازی روز بسیار خوبی سپری کرد. سرمربی تیم فوتبال پارس جنوبی جم ادامه داد: روز اول نیز اعلام کردیم که در جام حذفی نیم نگاهی به قهرمانی داریم با این وجود باید پذیرفت که ظرفیت سرمایه گذاری در هر دو جام حذفی و لیگ برتر را نداریم. تارتار یادآورشد: با این حال با کنار رفتن از جام حذفی شرمنده هواداران شدیم، به شخصه از آنها عذرخواهی کرده و خود را مقصر اصلی شکست می دانم. وی در ارتباط با نحوه قضاوت داور این دیدار نیز گفت: مثل همیشه در خانه از داوری لطمه خوردیم و داور بارها خطاهای بی‌موردی برای ماشین‌سازی گرفت. تارتار ادامه داد: ناظمی داور این دیدار هر توپی که احساس می‌شد خطرناک است به نفع ماشین‌سازی خطا می‌گرفت که با ادامه این روند داوری ها امیدواریم فکری به حال آن شود تا شاهد تضییع حقی از تیم ها نباشیم. وی افزود: در این بازی تیم پارس جنوبی به لحاظ فنی سرتر از ماشین‌سازی بود و از چپ و راست روی دروازه حریف حمله کرد اما بازی دفاعی و وقت تلفی حریف مانع پیروزی ما شد. وی درارتباط با موفق نشدن پارس جنوبی در جذب موسوی و زاهدی 2 بازیکن کنونی ماشین‌سازی نیز گفت: با وجود اینکه 2 بازیکن یاد شده در تمرینات پیش ‌فصل پارس جنوبی شرکت کرده بودند آنها به دلیل داشتن قرارداد با تیم خود نتوانستند راهی پارس جنوبی جم شوند. 7212/6045            "}