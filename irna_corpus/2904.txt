{"onTitr":"","titr":" توضیح روابط عمومی وزارت خارجه درباره سخنان ظریف در مجلس","describe":" تهران-ایرنا- روابط عمومی وزارت خارجه با صدوراطلاعیه ای اعلام کرد:فحوای کلام دکتر ظریف در مجلس این است که تصویب نشدن کنوانسیون مقابله باتامین مالی تروریسم و عدم الحاق ایران به آن، مشکل آمریکا را که به دنبال بهانه برای جلوگیری از همکاری ایران و جامعه بین المللی در دوران برجام بدون این کشور است، حل می کند.", "text":"به گزارش روز سه شنبه ایرنا، در اطلاعیه روابط عمومی وزارت امور خارجه که در واکنش به برداشت های ناصواب و بیان دور از اخلاق برخی از رسانه ها در قبال سخنان وزیر امور خارجه کشورمان در جلسه بررسی و تصویب لایحه CFT در مجلس شورای اسلامی صادر شد، آمده است: برخلاف آنچه در برداشت از سخن دکتر ظریف وزیر محترم امور خارجه توسط نویسندگان برخی رسانه های خاص نتیجه گیری شده است، فحوای کلام وزیر امور خارجه این است که عدم تصویب کنوانسیون مقابله با تامین مالی تروریسم ( CFT ) و در نتیجه عدم الحاق جمهوری اسلامی ایران به آن، مشکل آمریکا را که به دنبال بهانه برای جلوگیری از همکاری ایران و جامعه بین المللی در دوران برجام بدون این کشور است حل می کند، ما خودمان به دست خودمان کار آمریکا را آسان کرده و این بهانه را به این کشور می دهیم که به راحتی و با حداقل هزینه  بتواند سایر کشورهای جهان از جمله چین، روسیه و اتحادیه اروپا و ... را به همکاری نکردن با ایران تشویق و ترغیب کند.در ادامه این اطلاعیه آمده است: بار دیگر این فراز از سخنان وزیر امور خارجه مورد تاکید قرار می گیرد که قطعا هیچ کس نمی تواند تضمین دهد که با الحاق به FATF (فاتف) تمامی مشکلات کشور حل خواهد شد، ولی قطعا عدم تصویب آن، می تواند این بهانه را به آمریکا بدهد که بر مشکلات ما بیافزاید.در بخش دیگری از این اطلاعیه آمده است: بعد از تحریم های هسته ای که توسط برجام رفع شدند، محدودیت های ناشی از قرار داشتن ایران در فهرست سیاه FATF، بزرگترین مانع در گسترش روابط بانک های کشورمان با بانک های خارجی بوده است. تعلیق دو ساله ایران از این فهرست که با رایزنی های گسترده وزارت امور خارجه حاصل شد، حجم بسیاری از این محدودیت ها را موقتا کاهش داد؛ اگر چه بسیاری از بانک های بزرگ بخاطر موقتی بودن این تعلیق همچنان از همکاری با بانک های ایرانی خودداری ورزیدند. روابط عمومی وزارت امورخارجه در این اطلاعیه یادآور شده است: سیاست فعلی آمریکا علیه ایران سیاست فشار حداکثری است که جهت گیری اصلی آن اعمال فشار از طریق محدودیت های شدید اقتصادی است. ظرف چند ماه گذشته دولت آمریکا به بسیاری از کشورها ( شامل همه شرکای اقتصادی مهم ایران) هیات اعزام کرده است تا آنها را به اعمال تحریم ها و فشارهای اقتصادی به ایران راضی کند.  در ادامه این اطلاعیه تاکید شده است: در نشست های اخیر FATF و به خصوص آخرین آن، مقابله مشترک آمریکا، رژیم صهیونیستی، عربستان و برخی دنباله روهای آنها برای لغو تعلیق ایران از فهرست سیاه و اعمال مجدد محدودیت های بانکی برای ایران کاملا بارز و آشکار بوده است. آمریکا و اسرائیل کمر همت بسته اند تا ایران را مجددا وارد فهرست سیاه کنند. روابط عمومی وزارت امورخارجه در اطلاعیه خود خاطرنشان کرد: همچنان که رهبری معظم انقلاب فرمودند ما به فضل الهی «تحریم ها را شکست خواهیم داد» و آمریکا را در تلاش برای اعمال تحریم ها و فشارهای جدید ناکام خواهیم گذارد. عدم رعایت 'برنامه عمل فاتف' بهانه فنی لازم را به آمریکا برای برگرداندن ایران به فهرست سیاه خواهد داد و این به معنای «خودتحریمی» است.  در ادامه این اطلاعیه آمده است: مذاکرات ایران با کشورهای 1+4 برای حفظ برجام و خنثی کردن تحریم های آمریکا در حال پیشرفت است. ابتکارات طراحی شده از جمله سازوکار ویژه مالی با اروپا در صورت بازگشت ایران به فهرست سیاه فاتف عملیاتی نخواهد شد. این مقوله در همکاری های اقتصادی و بانکی با سایر کشورهای دوست و همسو نیز صادق است.در بخش دیگری از اطلاعیه روابط عمومی وزارت امورخارجه آمده است: طی دو سال گذشته و در جلسات کارشناسی و تخصصی متعدد همه ابعاد منفی احتمالی اجرای برنامه عمل فاتف - بخصوص در ارتباط با کنوانسیون مقابله با تامین مالی تروریسم - بررسی شده و راه حل های لازم برای مقابله با نکات منفی، اندیشیده و در قالب حق شرط و... چاره اندیشی شده است. روابط عمومی وزارت امورخارجه در ادامه این اطلاعیه آورده است: بر این باوریم اگر 'برنامه عمل فاتف' نهایی نشود ضرر آن برای کشور قطعی است. اینکه وزیر محترم امور خارجه به عنوان دیده بان امین کشور از وقوع یک خطر آگاهی داده و برای جلوگیری از ضرر راهکار ارائه می دهد، شرافتمندانه به وظیفه خود عمل کرده است. روابط عمومی وزار امورخارجه در پایان این اطلاعیه تاکید کرد: رسانه ها و تریبون های داخلی را که در خصوص مسائل کلان و ملی نگاه دیگری دارند به رعایت انصاف، تقوا، متانت، عدم تحریف و نیز تفسیر و تاویل های نامناسب و غیرواقعی از سخنان دلسوزان مُلک و ملت دعوت می کنیم.سیام**1058**1535            "}