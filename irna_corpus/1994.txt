{"onTitr":"","titr":" بروکینگز:سیاست های ترامپ  مظهر یکجانبه گرایی بیگانه هراسی است","describe":" تهران – ایرنا  - تارنمای اندیشکده «بروکینگز» نوشت: سیاست های تجاری نامتعارف رییس جمهوری آمریکا هدفی جز مقابله با چند جانبه گرایی سازمان تجارت جهانی ندارد و سیاست های دونالد ترامپ مظهر یکجانبه گرایی بیگانه هراسی است .", "text":"به گزارش روز چهارشنبه ایرنا، در این گزارش آمده است: «دونالد ترامپ» رئیس جمهوری آمریکا در توجیه تعرفه های اعمال شده از سوی خود، به کسری های دوجانبه (یا چندجانبه) تجاری آمریکا با شرکای تجاری خود اشاره می کند و با وجود آن که تعرفه ها می توانند ساختار جریان های تجاری را تغییر دهند،اما تاثیر چندانی بر توازن حساب جاری که به واسطه ذخایر ملی و سرمایه گذاری تعیین می شود، نخواهند گذاشت. اگر این ذخایر با کمبود سرمایه گذاری روبه رو شوند –چیزی که در آمریکا روی داده است- حساب جاری الزاما به کسری دچار خواهد شد. اندیشکده بروکینگز می افزاید : ممکن است ترامپ این طور استدلال کند که اعمال تعرفه های جاری لازمه محافظت از برخی از بخش های خاص در آمریکا است. اما بسیاری از کالاهایی که به آمریکا وارد می شوند، از مواد اولیه تولید خود این کشور ساخته می شوند (این امر بیشتر از هر کشوری در مورد کالاهای وارداتی از چین صدق می کند). پس برای درک این که آیا تعرفه ها حقیقتا دستمزد و سود مبتنی بر ارزش افزوده در یک حوزه خاص در آمریکا را تضمین می کنند یا نه باید ارزش افزوده نهفته در کالاهای وارداتی به این کشور را نیز درنظر گرفت که در زمان حاضر مشمول تعرفه ها قرار دارند. با فرض این که مشاوران ترامپ این پیچیدگی ها را برای وی توضیح داده اند، سوال این جاست که منطق واقعی ترامپ از اعمال تعرفه یا به راه انداختن جنگ تجاری با متحدان اروپایی خود چیست؟ در این گزارش آمده است : با وجود این که تمایل ترامپ برای ارتقای صنایعی که از نظر سیاسی اهمیت دارند و کاهش کسری حساب جاری آمریکا در سیاست تجاری وی نقش داشته اما روشن است که هدف اصلی وی متوجه سازمان تجارت جهانی و چندجانبه گرایی آن، است. آن طور که به نظر می آید، ترامپ بر این باور است که چندجانبه گرایی قدرت آمریکا را تحت الشعاع قرار می دهد زیرا واشنگتن هر زمانی می تواند با استفاده از نفوذ اقتصادی و ژئوپولتیکی خود، در هر مناقشه دوجانبه ای برنده شود. آن چه وی متوجهش نیست این است که حتی قدرتمندترین کشور در جهان نیز به قوانین جهانی بی طرفانه و سازمان های بی غرضی که بر رعایت این قوانین نظارت کند، نیاز دارد. بروکینگز در ادامه نوشت: در هفتاد سال گذشته سیستم موافقت‌نامه عمومی تعرفه و تجارت و سازمان تجارت جهانی به توافقی چندجانبه بدل شده که در راستای آن قوانین یکسانی مشمول تمامی کشورها می شود. این  بدان معنا نیست که کشورهای بزرگتر و ثروتمندتر مزیتی نسبت به کشورهای کوچک تر و فقیرتر ندارند. کشورهایی چون آمریکا می توانند نیروها و متخصصان بیشتری را برای حمایت از خود در مذاکرات تجاری پیچیده به این سازمان بفرستند وبه طور همزمان به دیپلماسی موازی متوسل شوند.  این اندیشکده می افزاید : افرادی که در گذشته انتقادات بجایی از سازمان تجارت جهانی داشتند باید دست به دست حامیان این سازمان دهند و از این موسسه در برابر ' سیاست های ترامپ که مظهر یکجانبه گرایی بیگانه هراسانه ' است ، محافظت کنند.اروپام**9418 ** 1546            "}