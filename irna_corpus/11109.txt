{"onTitr":"","titr":" 5 تصفیه خانه فاضلاب درشهرکهای صنعتی گیلان درحال ساخت است","describe":" رشت- ایرنا- مدیر عامل شرکت شهرک های صنعتی گیلان  از در حال احداث بودن پنج تصفیه خانه فاضلاب در شهرک  و نواحی صنعتی  استان خبر داد.", "text":"احمد علی شهیدی روز سه شنبه در گفت و گو با ایرنا اظهار داشت:این تصفیه خانه های فاضلاب در شهرک های صنعتی آستانه اشرفیه ، لنگرود ، شهرک صنعتی سفید رود رشت ، لاهیجان ( مدول دوم ) و ناحیه صنعتی کوچیچال فومن در حال احداث می باشد.وی تصریح کرد:  این تصفیه خانه ها در صورت تامین منابع مالی  توسط مراجع ذیربط  در سال 98 به بهره برداری خواهند رسید.وی با بیان اینکه یکی از اهداف مهم و اصلی در قانون تاسیس شهرک های صنعتی ،حفظ محیط زیست می باشد، افزود :  شهرک های صنعتی گیلان به موجب این قانون و با این نگرش که جهت حفظ محیط زیست ، چاره ای جز رعایت ملاحظات زیست محیطی در تمامی فعالیت های صنعتی وجود ندارد؛ هدف اساسی خود را دستیابی به توسعه پایدار قرار داده و اولویت مهمی را برای محیط زیست در شهرک ها و نواحی صنعتی قائل شده است.شهیدی ادامه داد:  به منظور حفظ محیط زیست،  شرکت شهرک های صنعتی گیلان در راستای خط مشی زیست محیطی سازمانی خویش اقدامات مهمی را انجام داده است. وی تصریح کرد:  بر همین اساس، تمامی شهرک ها و نواحی صنعتی استان که زمان تاسیس آنها به سنوات گذشته بر می گردد، دارای مجوز از  اداره کل حفاظت محیط زیست استان بوده و تمامی واگذاری ها در چارچوب مجوز زیست محیطی صادر و با رعایت اصول زونبندی و شرط حسن همجواری و با اخذ مجوز از ادارات حفاظت محیط زیست استان انجام می شود.وی ادامه داد:  در همین راستا، شهرک صنعتی سفید رود رشت و همچنین توسعه آن واقع در جاده جیرده نیز بر اساس قوانین زیست محیطی کشور و دارای ملاحظات ارزیابی زیست محیطی و مجوزهای لازم  است. شهیدی  با بیان اینکه با توجه به شرایط اکولوژیکی استان ملاحظات زیست محیطی صادر شده،  خاطر نشان کرد: بسیاری از مجوزهای زیست محیطی صرفا به منظور استقرار صنایع رده 1 و 2 و به عبارت بهتر آن دسته از صنایع که دارای کمترین میزان آلودگی هستند، صادر شده اند . وی تصریح کرد: یکی از مهمترین و ارزنده ترین اقدامات زیست محیطی این شرکت در طول سنوات گذشته انجام مطالعات طراحی در احداث تصفیه خانه های مرکزی فاضلاب در شهرک ها و نواحی صنعتی می باشد.شهیدی ادامه داد:  براساس مصوبه هیات وزیران تصفیه خانه فاضلاب مرکزی در شهرک ها و نواحی صنعتی منوط به تحقق توام سه شرط واگذاری 50 درصد واحدها ، بهره برداری رسیدن 30 درصد از آن ها و وجود حداقل یکصد متر مکعب فاضلاب در روزانه است.وی تصریح کرد: بر همین اساس در حال حاضر 9 تصفیه خانه فاضلاب مرکزی در شهرک ها و نواحی صنعتی شامل شهرک های صنعتی بندر انزلی ، صومعه سرا، سیاهکل ، لوشان، لاهیجان ، شفت ، تالش و ناحیه صنعتی سکام رضوانشهر در حال بهره برداری و پنج تصفیه خانه فاضلاب در شهرک های صنعتی آستانه ، لنگرود ، شهرک صنعتی سفید رود رشت ، لاهیجان ( مدول دوم ) و ناحیه صنعتی کوچیچال فومن در حال احداث می باشد .**شرکت شهرک های صنعتی گیلان پاسخگوی آلودگی رودخانه های رشت ناشی از شهر صنعتی رشت نیستوی  با تاکید بر اینکه شهر صنعتی رشت واقع در منطقه لاکان از جمله شهرهای صنعتی قدیمی کشور و خصوصی بوده که قبل از انقلاب تاسیس شده ، خاطر نشان کرد: از اینرو،  این شهر صنعتی رشت زیر مجموعه شرکت شهرک های صنعتی گیلان نمی باشد و  بدیهی است که این شرکت در قبال تصفیه فاضلاب آن شهر صنعتی و آلودگی های رودخانه های گو هر رود و زرجوب ناشی از واحدهای بزرگ و فعال مستقر در آن شهر صنعتی مسئول و پاسخگو نیست .وی گفت: تمامی تصفیه خانه های فاضلاب شهرک ها و نواحی صنعتی استان قادرند که فاضلاب شهرک یا ناحیه صنعتی را در حد استانداردهای سازمان حفاظت محیط زیست تصفیه کنند .مدیرعامل شرکت شهرک های صنعتی گیلان افزود:  برای نیل به این هدف تمامی واحدهای صنعتی مستقر در شهرک ها و نواحی صنعتی موظف هستند تا بر طبق مفاد قراردادهای فیمابین و ضوابط و مقررات زیست محیطی فاصلاب تولیدی خود را ابتدا پیش تصفیه کرده و سپس به تصفیه خانه فاضلاب شهرک صنعتی هدایت کنند. وی تصریح کرد:  با توجه به اقدامات این شرکت در زمینه طراحی و احداث تصفیه خانه فاضلاب در شهرک ها و نواحی صنعتی انتظار داریم تا اداره کل حفاظت محیط زیست گیلان و سایر مراجع ذیصلاح به منظور حفظ سرمایه گذاری های انجام شده و همچنین حفظ محیط زیست  در راستای تشویق و ترغیب واحدهای صنعتی جهت احداث سیستم پیش تصفیه و رعایت ضوابط زیست محیطی همکاری کنند.به گفته شهیدی؛ در حال حاضر سایر شهرک ها و نواحی صنعتی حائز سه شرط احداث تصفیه خانه فاضلاب نبوده و قطعا این شرکت پس از نیل به شروط فوق نسبت به احداث تصفیه خانه فاضلاب در سایر شهرک ها و نواحی صنعتی اقدام خواهد کرد.گیلان دارای 35 شهرک و نواحی صنعتی است که افزون  یکهزار و 408  واحد تولیدی در شهرک های صنعتی مستقر هستند. بیش از سه هزار واحد صنعتی در گیلان فعال است.7296 /6030            "}