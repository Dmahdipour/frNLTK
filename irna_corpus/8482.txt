{"onTitr":" در واکنش به ادعای یک رسانه    ","titr":" سازمان انرژی اتمی: هرگونه ارتباط علمی بین المللی جاسوسی نیست","describe":" تهران- ایرنا- سازمان انرژی اتمی در پاسخ به ادعای یکی از رسانه ها اعلام کرد: اگر بخواهیم هرگونه ارتباطات علمی بین المللی را جاسوسی و نفوذ خارجی ها در کشور بدانیم، باید دیواری دور کشور بکشیم تا کسی نفوذ نکند.", "text":"به گزارش ایرنا، سازمان انرژی اتمی عصر پنجشنبه در پاسخ به انتشار مطلبی در یکی از خبرگزاری ها از رسانه های کشور خواست به دور از هر گونه ملاحظات سیاسی و جناحی و با ضمیری بیدار ضمن تمرکز بر صحت و درستی خبر در اعتلای هر چه بیشتر کشور تلاش کنند.در این اطلاعیه آمده است: «یکی از خبرگزاری ها در آخرین تحلیل خود از بخشی از صحبت های دکتر علی اکبر صالحی، معاون رییس جمهور و رییس سازمان انرژی اتمی ایران به زعم خود نگرانی ها و ادعاهایی را مطرح کرده است که هر کسی با اطلاع از روند تصمیم گیری در کشور و آگاهی از روند تعاملات و ارتباطات بین المللی در حوزه های مختلف از جمله هسته ای می تواند به محتوای کذب و اشتباه تحلیلی نویسنده پی ببرد.به هر صورت سازمان انرژی اتمی ایران به عنوان مرجع تخصصی و رسمی و مسئول در حوزه انرژی هسته ای کشور بر خود لازم می داند توضیحاتی درباره مطالب مطرح شده به منظور روشنگری افکار عمومی ارائه بدهد.»در بخشی از این اطلاعیه آمده است: در پاسخ به طرح ادعای واهی خطر لو رفتن دانشمندان هسته ای به عنوان بخشی از نگرانی مطروحه باید نکاتی را مورد اشاره قرار داد؛ انزوای بین المللی همان هدفی است که استکبار جهانی به سرکردگی آمریکای جهان خوار و رژیم غاصب صهیونیستی هزینه زیادی برای رسیدن به آن انجام می دهند؛ در دوره ای با انزوای ایران توانستند قطعنامه هایی را در شورای امنیت سازمان ملل به تصویب برسانند و زمینه خسارت بیشتر به اقتصاد ایران را فراهم کند. در بخش دیگری از این اطلاعیه آمده است: این رسانه آگاهانه یا غیر آگاهانه با انزوا طلبان هم نوایی می کند. بر کسی پوشیده نیست با دستورات و توصیه های مقام معظم رهبری، مدیریت ریاست جمهوری و مذاکرات غیرتمندانه و هوشمندانه تیم مذاکره کننده از وزارت امور خارجه و سازمان انرژی اتمی ایران بود که برنامه جامع اقدام مشترک به تایید شورای امنیت سازمان ملل رسید. «برجام فعالیت های جمهوری اسلامی ایران را تعطیل نکرد بلکه مزایای بزرگی برای آن داشت. از جمله تایید بین المللی کیفیت فوق العاده آب سنگین کشور و فروش بین المللی آن، فروش و تایید استاندارد مواد غنی شده کشور، واردات چند برابری کیک زرد برای اولین بار بعد از انقلاب، همکاری با اروپا و روسیه و چین در زمینه های هسته ای و پروژه های استراتژیک همچون تولید ایزوتوپ های پایدار. این در حالی بود که توانستیم تحقیق و توسعه، غنی سازی، کار روی ماشین های سانتریفیوژ، کشاورزی هسته ای، پزشکی هسته ای و بسیاری فعالیت های دیگر را حفظ کرده و ارتقاء دهیم.»این اطلاعیه می افزاید: درست است که آمریکا به صورت یکطرفه و بدون دلیل و هیچ مستند مورد پذیرش بین المللی از توافق بین المللی برجام خارج شد و مانع رسیدن ایران به مزایای مورد نظر مندرج در برجام شد، اما نگاهی به وضعیت کنونی آمریکا در سطح بین الملل نشان می دهد که دیگر شرایط قبل از برجام بر جهان حاکم نیست بلکه آمریکا است که در انزوا قرار گرفته و مهمترین شرکایش که اروپایی ها باشند نسبت به رفتارهای خارج از عرف بین المللی این کشور اعتراض دارند. «بیانیه مشترک اروپا و جمهوری اسلامی ایران بیانگر شکاف زیاد میان اروپا و آمریکا و ایستادگی و حفظ اعتبار اروپایی ها و همچنین افزایش اعتبار کشورمان در جهان است. جمهوری اسلامی ایران اکنون دست برتر را در مجامع بین المللی دارد.»در بخش دیگری از این اطلاعیه آماده است: اگر بخواهیم هرگونه ارتباطات علمی بین المللی را جاسوسی و نفوذ خارجی ها در کشور بدانیم، باید دیواری دور کشور بکشیم تا کسی نفوذ نکند. با این تفکر ممکن است دانشگاه ها و مراکز تحقیقاتی، شرکت های دانش بنیان و دیگر مراکز علمی نیز دچار نفوذ و جاسوسی بشوند.«یقیناً هر کسی در حوزه ای کار می کند و حتی اگر متخصص باشد لزوماً دانشمند نیست. دانشمند خصوصیات و ویژگی هایی دارد که او را از کارشناسان و متخصصان متمایز می سازد.»   در ادامه این مطلب آمده است: نکته ای که می شود روی آن تاکید زیادی کرد، این است که بر خلاف تصور برخی از رسانه ها کشورمان در تصمیم گیری ها عقلانیتی وجود دارد که باعث می شود در موضوعات مهم به ندرت اشتباهی پیش بیاید. به همین دلیل همواره جمهوری اسلامی ایران در تصمیم گیری های بین المللی سربلند و با عزت بیرون آمده است. این اطلاعیه می افزاید: در زمینه هسته ای، نظرات کارشناسان و متخصصان، مدیران و مسئولان میانی و عالی رتبه، تا مسئولان دولتی از جمله رییس جمهور و هیات وزیران، شورای امنیت ملی، مجلس شورای اسلامی و مسئولان عالی نظام جمهوری اسلامی در کنار مصالح سیاسی، حقوقی و فنی و اقتصادی در تصمیم گیری ها مورد لحاظ واقع می شود. تردیدی نیست که مهمترین مشخصه جمهوری اسلامی ایران که توانسته در دنیایی با منطق زور و قدرت، روز به روز به سمت اوج بیشتر و عزت و سربلندی گام بردارد در کنار فرهنگ مقاومت توجه به عقلانیت است.بر اساس بخش دیگری از این اطلاعیه، «در مورد بازدید آژانس از برخی دانشگاه های کشور هم قبلاً مسئولان کشور از جمله سخنگوی سازمان انرژی اتمی ایران و نماینده دائمی ایران در سازمان های بین المللی در وین توضیحاتی مبسوط ارائه کرده اند و نویسنده مطلب بدون توجه به آن سخنان ادعاهائی را مجدداً مطرح کرده است. مسئولان کشور در مورد هر آنچه که حاکمیت ملی را نقض کند و یا آسیبی به آن برساند چه در مورد دانشگاهها و چه هر جای دیگر ، به شدت حساس و دقیق هستند و ذره ای کوتاه نمی آیند.»سازمان انرژی اتمی در اطلاعیه خود خاطر نشان کرد: از ابتدای انقلاب اسلامی پایبندی جمهوری اسلامی ایران به قوانین، موافقت نامه ها و پیمان های بین المللی مورد تاکید قرار گرفته و خطوط قرمز کشور در تمامی حوزه ها حفظ شده است.این اطلاعیه بیان می کند: اینکه گفته می شود «متاسفانه با خبر شدیم که بازرسان آژانس انرژی اتمی اجازه یافته اند که در روز تعطیل و به صورت پنهانی اقدام به تفتیش و بازرسی از دفاتر کار اساتید و آزمایشگاه های دانشکده برق دانشگاه علم و صنعت ایران نموده و صحنه ای دیگر از فرآیند نقض استقلال و حاکمیت ملی جمهوری اسلامی را رقم زنند»، بی احترامی به عقلانیت جامعه اسلامی ایران و نظام اسلامی است. در پایان این اطلاعیه آمده است: این سخنان عوام فریبانه و در عین حال ساده لوحانه هستند، در پایان امید است رسانه های کشور به دور از هر گونه ملاحظات جناحی و سیاسی با ضمیری بیدار ضمن تمرکز بر  صحت و درستی خبر و مطالب منتشره، در اعتلای هرچه بیشتر کشور و سربلندی و عزت ملی و ارزشهای انقلاب اسلامی گام بردارند. سیام**9121*2025            "}