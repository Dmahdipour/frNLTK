به گزارش ایرنا، محمد علی نجفی روز جمعه در سخنرانی پیش از خطبه های نماز جمعه شهر جدید هشتگرد شهرستان ساوجبلاغ افزود: ساوجبلاغ، یکی از  شهرستان های اثر گذار و پربرکت در ایران و بویژه استان البرز است.وی اضافه کرد: بیش ازسه هزار و 500 واحد تولیدی و صنعتی در استان البرز که بخش اعظمی از آنها بزرگ، اثر گذار و تحت پوشش هلدینگ های مهم و برندهای نامدار کشور هستند، با وجود تمامی مشکلاتی که استکبار برای مردم و انقلاب اسلامی ایجاد کرده مشغول به فعالیت هستند.نجفی گفت: همه تلاش ما این بوده که مشکلات بخش های تولیدی و صنعتی ما کمتر شود، البته این بدین معنی نیست که بخش تولید ما مشکلی ندارد، اما تمامی تلاش مسئولان استان همواره این بوده که این بخش کمترین مشکل را داشته باشد.وی با اشاره به ظرفیت های شهرستان ساوجبلاغ خاطرنشان کرد: شرکت های بزرگ که برخی اشتغال 10 هزار نفری را توانسته اند فراهم کنند در این شهرستان مشغول به فعالیت هستند و تلاش شده تا مشکلات این واحدهای تولیدی به حداقل برسد.استاندار البرز افزود: خواسته های مردمی این شهرستان که بیشتر استانی هستند از جمله آزاد راه، بزرگ راه ، کمربندی جنوبی آبیک به چرمشهر، قطار شهری و مترو است که در این بخش ها پیشرفت های بسیار قابل قبولی طی یک سال گذشته صورت گرفته و این موفقیت ها موجب شده تا در ماه های آینده شرایط مطلوب تری در استان و شهرستان ساوجبلاغ ایجاد شود.نجفی گفت: یکی از مشکلات البرز و این شهرستان موضوع ترافیک است، با احداث آزاد راه، بزرگ راه، متر و قطار شهری بار عظیمی از ترافیک کاهش خواهد یافت.وی ادامه داد: بخش اعظم مشکلات شهرجدید هشتگرد نیز در حال رفع است و مدیران در تلاش هستند تا مشکلات مانده نیز برطرف شوند، مشکلات مربوط به شهرک صنعتی و مسکن مهر نیز به طور جدی در حال پیگیری است.استاندار البرز افزود: اولین موضوع در خصوص نام شهرک است، که مراحل عمده کاری که در شهرستان، استان و وزارت کشور طی ماه های اخیر انجام شده و موضوع نام شهرک برای تصمیم نهایی به هیات دولت ارسال شده است، در دیدار روز شنبه ای که با معاون اول رئیس جمهور خواهم داشت درباره این مساله نیز با ایشان صحبت می کنیم تا در اولین فرصت نام تائید شود.نجفی گفت: موضوع فاضلاب که به دلایل تحریم و مسایل اعتباری به تاخیر افتاد که اعتقاد ما این است که این بخش هر چه سریعتر باید تکمیل شود.وی ادامه داد: از دیگر مشکلات شهرک موضوع پساب که آن نیز در حال انجام است، وصل شدن قطار شهری از تهران به شهر جدید که در این خصوص نیز پیگیری های جدی صورت گرفته و با وجود اینکه رقمی که قرار بود برای اجرای این پروژه کمک شود بیشتر از این چیزی است که اتفاق افتاده اما با تخصیص اعتبار، این بخش به سرانجام خواهد رسید.استاندار البرز افزود: پیگیری وضعیت بیمارستان این منطقه نیز که چندین سال است بلاتکلیف مانده یکی از خواسته های مردم است که از طریق علوم پزشکی و در نامه ای به وزیر بهداشت مساله را پیگیری و جزء برنامه های اصلی ما خواهد بود.وی در بخش دیگری از سخنان خود خاطر نشان کرد: شرایط سختی را در حال گذر هستیم، قدردان صبر و بزرگواری مردم هستیم و هر آنچه را که بتوانیم برای خدمت به مردم در طبق اخلاص خواهیم گذاشت.نجفی ادامه داد: کار برای مردم زمان و مکان نمی شناسد و همانگونه که امام راحل( ره) فرمودند مردم ولی نعمتان ما هستند و تاکید رهبری به مسئولان نظام نیز همواره خدمت به مردم بوده است، چرا که افتخار ما در رضایتمندی مردم است.7414/6993
      
      