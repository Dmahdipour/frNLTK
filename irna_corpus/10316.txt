{"onTitr":" «بررسی مطبوعات»    ","titr":" شکوفایی و بالندگی هنر تئاتر با تامین زیرساخت های فرهنگی","describe":" تهران- ایرنا- تئاتر حاصل خلاقیت هنرمندان و فرصتی برای انتقال پیام به مخاطب است. این هنر تاثیر مستقیم بر زیر ساخت های فرهنگی، تغییر رفتار اجتماعی و ارزش‌های تربیتی به عنوان نیاز آموزشی جامعه دارد که باید با بسترسازی به منظور شکوفایی و بالندگی این هنر، در شناسایی هر چه بهتر آن به جامعه تلاش کرد.", "text":"به گزارش گروه اطلاع رسانی ایرنا؛ «تجاری شدن هنر تئاتر در سیطره قیمت بالای بلیت و حضور سوپراستارها، دستیابی به خدمات بهداشتی و سلامتی حق طبیعی تمامی شهروندان و نظارت کافی و پایبندی به اخلاق دو مولفه پیشگیری از شکار غیرمجاز» از جمله مهمترین موضوعات اجتماعی و فرهنگی محسوب می شود که در مطبوعات امروز (چهارشنبه) برجسته شده است.** تجاری شدن هنر تئاتر در سیطره قیمت بالای بلیت و حضور سوپراستارها استقبال کم مردم و درآمد پایین بازیگران و عوامل هنر تئاتر در دهه های اخیر باعث شده همیشه از تئاتر به ‌عنوان یک هنر کم‌درآمد و فراموش شده یاد شود. اما این مسائل و مشکلات به شکل دیگری ظاهر شده است. حضور بازیگران مطرح سینما یا سوپراستارها در بعضی نمایش‌ها و قیمت بالای بلیت‌ها باعث شده است که دیگر از تئاتر به عنوان هنر کم‌درآمد و بی‌رونق یاد نشود و هنر تئاتر به سمت و سوی تجاری شدن و صرف پررونق شدن گیشه برود.روزنامه «ایران» با درج یادداشتی با عنوان«تئاتر؛ هنر خواص یا هنر اغنیا؟» می نویسد: همواره گفته‌اند که تئاتر، هنر مورد پسند خواص است؛ منتها مدت‌‌هاست چنین گزاره ‌هایی از فراز اعتبار خود سقوط کرده‌ اند. مهم‌ترین مشکل چنین صورت‌بندی‌هایی این است که هنر را یک‌کاسه و بدون انعطاف برچسب می‌زند و تکلیفش را یکسره می‌کند. بدیهی است که بسیاری از نمایش‌ها در همه جای دنیا صرفاً برای کسانی روی صحنه می‌رود که هیچ هم خودشان را جزو خواص نمی‌دانند؛ در همین تهران خودمان و در همه شهرستان‌ها حتی اگر نمایش درخوری هم روی صحنه نباشد حتماً چندین و چند تئاتر هستند که نمایش‌هایی عامه‌پسند عرضه می‌کنند و مخاطبان‌شان هم با پفک و چیپس و روده‌هایی که از خنده به هم می‌پیچند ازشان استقبال می‌کنند. تا اینجای کار بعید است کسی با صورت‌بندی تئاتر عامه ‌پسند و تئاتر محض مخالفتی داشته باشد چرا که آنقدر بدیهی است که نیازی به چالش نداشته باشد. اما چه تئاتر هنر خواص باشد و چه حتی به پسند عوام تن داده باشد، در یک اصل مشترک است؛ قرار نیست پول، تفکیک ‌کننده این صورت‌‌ ها باشد.در ادامه این یادداشت که به قلم صابر محمدی روزنامه نگار نگاشته شد، می خوانیم: قرار نبوده که دو نمایش را به صرف قیمت بلیت‌ شان از هم تفکیک کنیم و یکی را جدی بگیریم و دیگری را به چوب عامه‌ پسندی برانیم. اما چند اتفاق در سال‌های اخیر تئاتر ما، نشان داده‌اند که می‌شود نگران ورود چنین معیارهایی و چنین وجوه تفکیکی به صورت‌بندی مورد اشاره شد. بخصوص حالا که چنین رویدادهایی از محدوده یکی دو رویداد خارج می‌شوند و ممکن است به روند و روال تبدیل شوند. چند روزی است که فروش بلیت‌های دویست و دویست‌ و پنجاه‌ هزارتومانی دو نمایش جنجال به راه انداخته است. این در حالی است که گران ‌ترین بلیت‌های گروه‌ های نمایشی در این سال‌ها، شصت هزار تومان بوده است. طبعاً ملاحظاتی را در این باب می‌توان پذیرفت؛ مثلاً ممکن است نمایشی در طراحی صحنه و آکسسوار و شیوه ‌های اجرایی متحمل هزینه‌های گزافی شده باشد و طبیعی به نظر برسد که قیمت بلیتش از حد معمول فراتر برود. اما این دو نمایش طبعاً فاصله شگفت‌ انگیزی در طراحی با دیگر نمایش‌ ها نخواهند داشت که چنین قیمتی برای بلیتشان تعیین شده باشد.روزنامه «جوان» با انتخاب گزارشی با عنوان «تغییر وضعیت تئاتر از «هنری مردمی» به «کالایی لاکچری»» می نویسد: در حالی‌که مدیرکل هنر‌های نمایشی در واکنش به اعتراضات علیه اوضاع بلبشوی قیمت بلیت تئاتر اعلام کرد مذاکراتی برای تشکیل شورای تعیین قیمت بلیت‌های تئاتر انجام شده تا دیگر قیمت ‌های غیراستاندارد و گران برای بلیت نمایش‌ها تعیین نشود با این‌حال نگرانی‌ها برای لاکچری‌ شدن تئـاتر همـچنـان ادامـه دارد. از یک سو و در پی مزمن شدن موضوع افزایش لجام گسیخته قیمت بلیت تئاتر و عبور از مرز 200 هزار تومان برای تماشای نمایش «می‌سی‌سی‌پی نشسته می‌میرد» به کارگردانی همایون غنی زاده و از سوی دیگر سرگیجه گرفتن مسئولان هنری وزارت ارشاد برای توجیه این صعود عجیب و غریب، خبر‌هایی از به صرافت افتادن مدیر هنر‌های نمایشی وزارت ارشاد برای دخالت و کنترل این توسن سرکش به گوش می‌رسد. تالار وحدت به عنوان یکی از مهم‌ترین مکان‌های فرهنگی و هنری ایران طی سال‌های اخیر با روندی که پیش رو قرار داده علاوه بر میزبانی برنامه‌های تبلیغاتی فروش خودرو و لوازم آرایشی، تبدیل به مکانی برای اجرای نمایش ‌های تجاری خاص با بهای گزاف بلیت گردیده است و نکته بدتر اینکه ظاهراً مدیران این مجموعه که اتفاقاً از جمله مکان‌های دولتی و زیر مجموعه معاونت هنری وزارت فرهنگ و ارشاد اسلامی است، از این روند راضی بوده و هستند. اما در شرایط پیچیده و دشوار اقتصادی که گریبانگیر مردم و اقتصاد کشورمان شده است و در حالی که تولیدات و کنش‌ های فرهنگی و هنری می‌توانند امید به آینده را در لایه‌ های جامعه تقویت کنند، تصمیمات خلق الساعه و مبتنی بر اصالت منافع شخصی از سوی برخی هنرمندان و ابن‌الوقت بودن مسئولان این حوزه و عدم پیش بینی نیاز‌های آینده، فضایی را ایجاد کرده که تئاتر از موقعیت «هنری مردمی» به «کالایی لاکچری» در حال تغییر وضعیت باشد.روزنامه «ابتکار» در گزارشی با عنوان « کاسبان تئاتر و فخرفروشان نمایش» نوشت: تاثیر دلار را روی بلیت‌های تئاترهای خصوصی و دستمزد بازیگرها و سلبریتی ‌ها هم شاهد هستیم. این روزها اگر تبلیغات تئاترهای خصوصی را نگاه کنید متوجه می‌شوید که خیلی از هنرمندان دست در دست سلبریتی ‌ها در سفرهای خارجی مثلا به کانادا به سر می‌برند. برخی تئاتری‌ها قیمت بلیت اجراهای ضعیف خودشان را به 250 هزار تومان هم رسانده‌اند! شایعاتی به گوش می‌رسد که حسین پارسایی کارگردان و محمد قدس تهیه‌کننده نمایش «بینوایان» می‌خواهند بلیت‌ های نمایش خود را بیشتر از 250 هزار تومان ارزشگذاری کنند. شاید آنها قصد دارند فضای جدیدی در تئاتر ایران به وجود بیاورند. در ادامه این مطلب آمده است: مرداد ماه سال جاری بود که شورای مرکزی کانون کارگردانان سینمای ایران در یادداشتی نسبت به ورود پول‌های کلانی از منابع نامشخص و بعضا دارای شبهه ابراز نگرانی کرد. آنها یادداشتی را منتشر کردند که در بخشی از آن آمده بود: «در شرایط کنونی اقتصادی کشور و در حالی که بسیاری از فعالیت‌های فرهنگی و هنری موثر و موجه و به خصوص آثار سینمایی به دلیل مشکلات مالی تعطیل می‌شوند و یا به سرانجام مطلوب نمی‌رسند، اهالی زحمتکش سینمای ایران ناظر ورود پول‌های کلانی از منابع نامشخص و بعضا دارای شبهه به حیطه پاک اقتصاد سینمای ایران هستند. نتیجه مستقیم و مخرب حضور این منابع مادی بی حد و مرز به ارتقای بی منطق و کنترل نشده بودجه ‌های ساخت فیلم‌ها و به خصوص بودجه ساخت مجموعه های داستانی در قالب شبکه‌های نمایش خانگی منجر شده است و متاسفانه باید اذعان کنیم که دستمزدهای نجومی بازیگران این آثار، بخش اصلی این ریخت و پاش های غیرضروری را تشکیل می دهد.» پس از کش و قوس‌های گوناگون در چند سال اخیر بخش خصوصی در حیطه شبکه نمایش خانگی و فیلم‌های سینمایی و تئاترهای خصوصی وارد شده است که اگر به جزئیات دقت کنید با انبوهی از تخلفات و پول‌های مشکوک و بودار مواجه می‌شوید. ** دستیابی به خدمات بهداشتی و سلامتی حق طبیعی تمامی شهروندانپوشش همگانی سلامت فقط درباره درمان های پزشکی برای افراد نیست بلکه درباره اطمینان از اینکه همه افراد بتوانند خدمات بهداشتی کافی در هر مکان و در هر زمانی که به آنها نیاز دارند دریافت کنند، است که این خدمات باید بدون رنج و سختی های مالی باشد. هنوز هم تعداد زیادی از افراد از دستیابی به خدمات بهداشتی درمانی محروم هستند که باید تمامی خدمات عمومی در بخش سلامت را بدون هیچ گونه دغدغه ای کسب کنند و از حق طبیعی خود بهره مند شوند.روزنامه «آرمان» با درج گزارشی با عنوان «کم و کاستی های حوزه سلامت» نوشت: طرح تحول سلامت از اردیبهشت 93 در دولت یازدهم در بیمارستان‌های وزارت کشور اجرایی شد و اتفاقات مناسبی را برای بیماران رقم زد که بر هیچ‌ کس پوشیده نیست، اما با این حال خلأهایی در این سیستم نمایان است که طی روزهای اخیر واکنش کاربران را برانگیخته است. از جمله آنکه وزیر بهداشت پیرامون بیماران SAM گفت که آیا مردم حاضرند برای دو سال طول عمر بیشتر یک نفر، یک میلیارد هزینه کنیم؟ آن‌گاه بود که این سخن خشم کاربران را برانگیخت و سوژه رسانه‌ها شد. از سوی دیگر، پیش‌تر از آن هم وزیر بهداشت به شهرستان بجستان سفر کرد و نسخه‌ای برای پیرمرد نانوای بجستانی پیچید که از هزینه زیاد درمان گله‌ مند بود. نسخه‌ای که هشتگ‌ساز شد و بار دیگر موجب شد که کاربران از خود واکنش نشان دهند. با این حال پاسخ روابط ‌عمومی وزارت بهداشت به دفاع از سخن حسن هاشمی این بود که وزیر گاهی با مردم شوخی می‌کند. در ادامه این گزارش می خوانیم: اگر کارنامه عملکرد وزارت بهداشت در دولت یازدهم و دوازدهم را منطقی ارزیابی کنیم، نکات ارزنده بسیاری وجود دارد، اما در مقابل هنوز هم برخی مطالبات مردم بی‌پاسخ مانده و آنها درصددند که به نتیجه دلخواه خود دست یابند. برای آنها فرقی ندارد که ادوار گذشته چه کم‌کاری‌هایی در حوزه سلامت داشته‌اند؛ چرا که همچنان با مشکلات بسیاری دست‌وپنجه نرم کرده و صرفا چشم‌شان متولیان امر حال حاضر را می‌بیند. با تمام این تفاسیر باید گفت که وزارت بهداشت در دولت یازدهم و دوازدهم خدمات شایسته‌ای را انجام داده که نباید آن را نادیده بگیریم، اما مطالبات و مشکلات مردم نیز در حوزه سلامت بحق است و نباید بخشی از جامعه را حذف کنیم. تازه اگر بخواهیم به مسائل دیگر نیز بپردازیم، حرف برای گفتن بسیار است. آنچنان که چندی پیش گاز استریل در شکم بیماری جا ماند و مقصران یک بیمارستان دولتی به دلیل این اتفاق تنها سه درصد مقصر شناخته شدند. این مساله نشان می‌دهد که چه اهمال ‌کاری ‌هایی در حوزه سلامت بی‌سر و صدا رخ می‌دهد، دریغ از آنکه بهای واقعی حقوق شهروندان پرداخت شود.روزنامه «اعتماد» با درج گزارشی با عنوان «وضعیت سلامت در نخستین دروازه ورودی ایران» نوشت: شهر در تعریف عام، منطقه‌ای با خدماتی مشخص برای ساکنان زیرمجموعه‌اش را شامل می‌شود. خدمات آموزشی، رفاهی، بهداشتی و درمانی از جمله این خدمات هستند و هرچه درآمدهای یک شهر از محل مشاغل خدماتی ساکنان یا تعاریف ناظر بر امکانات شهر، افزایش یابد، انتظار می‌رود سطح این خدمات که بخشی از تحقق حقوق شهروندی است هم، ارتقا یابد. آنچنان‌ که شهروندان چابهار می‌گویند اما، کیفیت خدمات بهداشت و درمان در چابهار، نه‌تنها طی این همه سال که شهر به عنوان «منطقه آزاد تجاری صنعتی» شناخته می‌شود، رو به بهبود نبوده بلکه امروز، کیفیت نامطلوب خدمت‌دهی، گرانی قیمت خدمات بخش خصوصی درمان و ناهماهنگی تعرفه‌های درمان بخش خصوصی با جیب مردم بی‌بضاعتی که حداقل، دو سوم جمعیت شهرستان 270 هزار نفری چابهار را شامل می‌شوند، چنان عرصه را بر مردم تنگ کرده که برای دریافت خدمات دولتی با قیمت ارزان، زحمت صدها کیلومتر راه را بر خود هموار می‌کنند تا خود را به زاهدان و کرمان برسانند و پس از هفته‌ها خیابان‌خوابی، از مراکز درمانی دولتی و تحت پوشش بیمه مرکز استان، نوبت معاینه رایگان یا ارزان بگیرند.در ادامه این مطلب می خوانیم: تعطیلی ارایه خدمات طرح تحول سلامت در شهر چابهار به دلیل تعویق یک‌ساله پرداخت کارانه پزشکان مقیم کلینیک سینا، دلیل دیگری است که بار ارایه خدمات در تنها بیمارستان آموزشی شهر را چند برابر افزایش داده است. چرا که به گفته شهروندان، در این کلینیک، خدمات درمانی با دریافت ویزیت 4 هزار تومانی امکان پذیر بود اما حالا، ماه‌هاست که مراجعان این کلینیک با در بسته مواجه می‌شوند و چاره‌ای جز تحمل نوبت‌های طولانی تنها بیمارستان دولتی شهر یا تن دادن به ویزیت مطب‌های خصوصی خارج از پوشش بیمه‌ های پایه ندارند. شهروندان چابهار همچنین می‌گویند که سراغ از بعضی خدمات در چابهار اصلا نباید گرفت.روزنامه «جوان» با درج گزارشی با عنوان ««سلامتی» هدیه بسیج جامعه پزشکی به مردم محروم» نوشت: وجود برخی محرومیت ها در خراسان شمالی که یکی از مهمترین استان های شرقی کشور است سبب شد تا ساکنان برخی مناطق آن نیاز مبرمی به برخی خدمات که مهمترین آنها پزشکی است داشته باشند این مهم موجب شده تا از یک دهه قبل اکیپ هایی از پزشکان متخصص برای رفع مشکلات درمانی این مناطق در زمان های مختلفی از سال به سرپرستی بسیج جامعه پزشکی در این جاها حضور یافته و به درمان نیازمندان بپردازند. وضعیت بد بهداشتی و درمانی در خراسان شمالی موجب شده تا هر ماه اکیپی از پزشکان داوطلب و بسیجی برای رفع نیازهای درمانی به مناطق محروم استان سفر کنند. در ادامه این مطلب آمده است: در میان گروه هایی که برای درمان در مناطق خراسان شمالی اقدامات خوبی را انجام داد ند باید به اعزام تیم بسیج جامعه پزشکی مدیریت درمان تامین اجتماعی خراسان شمالی به مناطق محروم پرداختند. در این ماموریت 110 بیمار مورد معاینه و درمان قرار گرفته و علاوه بر آن به برخی افراد نیازمند درمان نیز خدمات درمانی توسط متحصص اطفال، داخلی، پزشک عمومی مشاوره، روانشناس، داروخانه و خدمات پرستاری ارائه شد. این خدمات در حالی است که در سال های اخیر سپاه جوادالائمه(ع) خراسان شمالی اکیپ پزشکی شامل تیم های عمومی، درمانی و آموزشی به مناطق محروم اعزام کرده است. ** نظارت کافی و پایبندی به اخلاق دو مولفه پیشگیری از شکار غیرمجازدر دهه های اخیر به دلیل شکار گونه های جانوری سبب شده تا برخی از آنها در آستانه انقراض قرار گیرند. شکار واقعیتی تلخ شناخته می شود که امروزه به عنوان تفریح، طرفداران بسیاری پیدا کرده است. شکارچیان غیرمجاز به هیچ قانون اخلاقی و حقوقی پایبند نیستند و بدون داشتن جواز لازم به کشتار حیوانات می پردازند. در این میان می توان با نظارت کافی و اجرای مقررات لازم در صدور مجوز می توان از رشد شکارچیان غیرقانونی کاست.  روزنامه «آرمان» با انتخاب گزارشی با عنوان «18درصد پرندگان شکاری در خطر انقراض» نوشت: اگرچه پرندگان شکاری در حال انقراض هستند و هر از چندگاهی با همت محیط‌بانان سازمان حفاظت محیط‌زیست از دست قاچاقچیان کشف و ضبط می‌شوند، اما وضعیت به حدی بحرانی است که این بلا به جان شاهین و بالابان ایرانی به دلیل قاچاق به کشورهای عربی هم افتاده است. مساله‌ای که بارها و بارها هشدار داده شده است، اما نسبت به آن ترتیب اثر خاصی داده نمی‌شود. با این حال به‌طور کلی باید گفت که وضعیت انقراض پرندگان شکاری نه تنها در ایران به مرحله هشدار رسیده، بلکه در جهان نیز جمعیت آنها افت شدید پیدا کرده است. آنچنان که بر اساس اعلام کارشناس دفتر تنوع زیستی سازمان حفاظت محیط‌ زیست، 18 درصد نسل پرندگان شکاری در معرض تهدید انقراض هستند. در ادامه این گزارش آمده است: بر اساس این گزارش، موسسه بین‌المللی حیات پرندگان(Birds life international) کلیه گروه پرندگان شکاری از جمله جغدها، شاهین‌ها، عقاب‌ها، لاشخورها و کرکس‌ها را مورد بررسی قرار داده و نتایج حاکی از آن است که 18 درصد این گونه‌ها در معرض تهدید انقراض هستند. بر اساس گزارش اتحادیه بین ‌المللی حفاظت از طبیعت، از بین رفتن زیستگاه‌های جنگلی، تکه تکه شدن زیستگاه‌ های بزرگ و بکر، گسترش زمین‌های کشاورزی، کشاورزی ناپایدار، برداشت بی ‌رویه چوب، خطوط برق فشار قوی و برداشت غیرمجاز پرندگان مهمترین دلایل آسیب به جمعیت گونه‌های پرندگان شکاری است. 32 درصد از مناطق مهم تنوع زیستی جهان تحت عنوان «مناطق کلیدی تنوع زیستی جهان» مربوط به گروه پرندگان شکاری است. بنابراین کاهش جمعیت پرندگان شکاری به لحاظ جهانی اهمیت دارد. جلوگیری از تخریب زیستگاه، جلوگیری از برداشت و کشتار غیرمجاز پرندگان، آموزش همگانی و عمومی درباره ضرورت حفاظت از پرندگان شکاری، تغییر و اصلاح قوانین به ویژه در بخش‌هایی مثل مدیریت استفاده از سموم که باعث مسمومیت طعمه می‌شود؛ از جمله راهکارهای حفاظت از این گونه‌های پراهمیت است.روزنامه «اعتماد » با درج مطلبی با عنوان «کشتار پرندگان مهاجر باید خط قرمز محیط زیست باشد» به گفت وگو با عبدالکریم حسین ‌زاده نایب رییس فراکسیون محیط زیست مجلس پرداخت و نوشت: فرهنگ سازی، تشدید نظارت‌ها و برخورد قضایی مناسب راهکارهای مناسب برای کنترل کشتار پرندگان مهاجر است. به گزارش خانه ملت، عبدالکریم حسین‌زاده بر لزوم اتخاذ تدابیر پیشگیرانه برای جلوگیری از کشتار پرندگان مهاجر و به تبع آن شیوع آنفلوآنزای پرندگان و تهدید صنعت طیور تاکید کرد و گفت: ایران هرساله میزبان پرندگان مهاجر است اما متاسفانه طی سال ‌های اخیر کشتار بی رحمانه آنان توسط عده‌ای سودجو زیر سایه ضعف نظارت محیط‌ زیست نشان داد میزبان خوبی برای آنها نیستیم. متاسفانه شیوه‌ های غیرقانونی شکار، نسل پرندگان مهاجر را در معرض انقراض قرار داده و ضعف عملکرد محیط‌زیست در مهار و کنترل این معضل به خوبی مشهود است. همان ‌‌طور که در حوزه‌های شهری از دوربین‌ های مداربسته برای شناسایی متخلفان استفاده می‌شود باید در تالاب‌های مناطق جنوبی و شمالی کشور نیز نسبت به نصب این دوربین‌ها اقدام کرد. در ادامه این گفت وگو آمده است: بی‌شک اگر نظارت نرم‌افزاری و سخت‌افزاری مناسب را در این مناطق داشته باشیم کشتار و صید پرندگان به حداقل خواهد رسید. کشتار پرندگان مهاجر باید خط قرمز محیط زیست باشد. بی‌شک با نظارت قوی و برخورد قضایی مناسب با متخلفان می‌توان تا حدودی به نسل‌کشی پرندگان مهاجر پایان داد البته در بلندمدت باید بتوان آموزش مناسبی را به مردم ارایه کرد و با استفاده از ظرفیت سازمان‌های مردم نهاد و NGOها حساسیت‌ها را نسبت به حفاظت از پرندگان مهاجر افزایش داد. روزنامه «نقش» در مطلبی با عنوان «صدور مجوز شکار بدون محاسبه ظرفیت ایستگاه ‌ها» به گفت وگو با مجید مخدوم عضو هیات مدیره انجمن ارزیابی محیط زیست ایران پرداخت و نوشت: صدور مجوز شکار بدون محاسبه ظرفیت برد زیستگاه‌ ها اقدامی غیرعلمی است و هیچ‌یک از مسوولان محیط زیست دوره ‌های لازم برای این کار را نگذرانده‌اند. توجیه ارزآوری برای تخریب اکوسیستم و نابود کردن حیات وحش غیرقابل قبول است. درآمد حاصل از فروش پروانه‌ های شکار هرقدر هم که باشد، نمی‌تواند از بین بردن سرمایه‌ های ملی را توجیه کند. حتی در کشورهایی که برای شکار در برخی زیستگاه‌ها پروانه صادر می‌کنند پیش از صدور مجوز، معیاری تحت عنوان ظرفیت برد زیستگاه مدنظر قرار می‌گیرد. ظرفیت برد زیستگاه، حاصل بررسی عواملی متعدد از جمله موقعیت جغرافیایی، پوشش گیاهی و منابع آبی زیستگاه است و نشان می‌دهد هر زیستگاه‌ با توجه به ویژگی‌ هایش ظرفیت میزبانی از چه جمعیتی از حیات وحش را دارد.در ادامه این گفت وگو آمده است: اما ظاهرا مسوولان محیط زیست کشوربا چنین شاخصی بیگانه‌اند که بدون در دست داشتن آن پروانه شکار صادر کرده و انتظار دارند توجیهشان برای این اقدام غیرمحیط زیستی از سوی افکار عمومی پذیرفته شود. برای محاسبه ظرفیت برد زیستگاه‌ ها دانش و تکنیک‌هایی مورد نیاز است که در طی دوره‌های اختصاصی در دانشگاه تدریس می‌شود و در حال حاضر هیچ‌یک از مسوولان محیط زیست چنین دوره‌ای را نگذرانده‌اند. در صورتی که صدور پروانه شکار، طبق ضوابط جهانی محیط زیست بر اساس بررسی ظرفیت برد زیستگاه صورت گرفته باشد، انتظار می‌رود آقایان مسوول در سازمان حفاظت محیط زیست، جزییات، مستندات و روش‌هایی را که مورد استفاده قرار داده‌اند اعلام کنند. حتی برآورد جمعیت که یکی از ساده‌ترین ملزومات صدور پروانه شکار است را هم در سازمان حفاظت محیط زیست نمی‌توانند به صورت علمی و قابل قبول اعلام کنند چه برسد به محاسبه ظرفیت برد زیستگاه‌ هایی که برای شکار در آنها پروانه صادر کرده‌اند. ادعاهایی از این دست که شکار، به اصلاح نسبت جنسیتی حیات وحش کمک می‌کند، شکار، با حذف افراد پیر سبب جفت‌گیری افراد جوان و سلامت گله می‌شود یا اینکه شکار باعث تعدیل جمعیت حیات وحش می‌شود، توجیه‌هایی است که هیچ‌کدام پایه و اساس عملی نداشته و به عنوان توجیهی برای شکارفروشی پذیرفته نخواهد شد.پژوهش**9117**9131            "}