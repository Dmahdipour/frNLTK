{"onTitr":" رئیس کمیسیون عمران مجلس:    ","titr":" 40 طرح آبرسانی دهه فجر 97 در کشور به بهره برداری می رسد","describe":" شیراز-ایرنا- رئیس کمیسیون عمران و نماینده مردم شهرستان جهرم در مجلس شورای اسلامی گفت: 40 طرح بزرگ آبرسانی همزمان با دهه فجر 97 و آغاز چهلمین سال پیروزی انقلاب اسلامی، در کشور به بهره برداری می رسد.", "text":"به گزارش ایرنا محمد رضا رضایی کوچی، در حاشیه بازدید از طرح آبرسانی از سد سلمان فارسی به جهرم که با حضور  معاون مهندسی و توسعه شرکت آب و فاضلاب کشور انجام شد، در گفت و گو با ایرنا بیان داشت: یکی از این 40 طرح، افتتاح خط انتقال آب از سد سلمان فارسی به جهرم است.  وی، اظهار داشت: طراحی و حمایت از پروژه آبرسانی به شهر جهرم از سد سلمان فارسی در دانشگاه تهران انجام شده و این نخستین بار است که آب از پشت سد برداشت می‌شود.رئیس کمیسیون عمران مجلس شورای اسلامی تاکید کرد: با توجه به تجهیزات و امکاناتی که از آن برای اجرای خط انتقال  آب از سد سلمان فارسی به جهرم استفاده شده، این طرح یکی از پروژه‌های منحصر بفرد کشور است.رضایی کوچی ادامه داد: حوزه آبگیر این پروژه پشت سد است و با طراحی جدید، آب زلال‌تر و با طعم بهتری وارد تصفیه‌ خانه می‌شود و اجرای این طرح که با هزینه کمتری در حال انجام است می‌تواند الگویی برای سراسر کشور باشد.** کارگروه ملی سازگار با کم آبی تشکیل شدمعاون مهندسی و توسعه شرکت آب و فاضلاب کشور نیز به ایرنا اظهار داشت: با توجه به اینکه بیشترین میزان آب در کشورمان در بخش کشاورزی صرف می شود، کار گروهی با عنوان کارگروه ملی سازگار با کم ‌آبی به ریاست وزیر نیرو و با حضور وزرای جهاد کشاورزی و کشور و همچنین سه نفر از معاونان رئیس‌ جمهوری تشکیل شده است.شاهین پاکروح افزود: این کارگروه افزون بر پیگیری موضوع تغییر الگوی کشت برای تغییر در راندمان آبیاری در حوزه کشاورزی متناسب با هر اقلیم و بر اساس تنش آب و همچنین برای صرفه‌جویی در مصرف این مایه حیاتی در بخش‌های کشاورزی و شرب، راهکارهایی را ارایه خواهد کرد.وی، در بخش دیگری از مطالب خود گفت: در قالب اجرای طرح ‌های کوتاه مدت، 14شهر از شهرهای استان فارس برای تامین آب آشامیدنی پایدار در اولویت وزارت نیرو قرار دارد.پاکروح بیان کرد: همچنین مطالعات جامعی برای تامین آب شرب شهرها و روستاهای استان فارس انجام شده و این طرح ‌های آبرسانی نیز در قالب طرح‌های کوتاه مدت، تامین آب اضطراری، میان ‌مدت و بلند مدت تعریف شده است.معاون مهندسی و توسعه شرکت آب و فاضلاب کشور با اشاره به اجرای طرح خط انتقال آب از سد سلمان فارسی به جهرم بیان داشت: بیش از 160میلیارد تومان سرمایه‌گذاری برای اجرای این پروژه در نظر گرفته شده که تا کنون بیش از 60درصد این اعتبارات تخصیص یافته است.پاکروح، با بیان اینکه اجرای این طرح آبرسانی، آب شهر جهرم را برای بلند مدت تامین می کند، گفت: آب از سد سلمان فارسی با 2مرحله پمپاژ به تصفیه‌ خانه مرکزی هدایت و از آنجا به صورت ثقلی به مخازن آب شهر منتقل می‌شود.این مقام مسئول ادامه داد: برای اتمام این طرح حدود 700 میلیارد ریال اعتبار نیاز است که با کمک و پیگیری مستمر نماینده شهرستان جهرم در مجلس شورای اسلامی، امیدواریم تا پایان سال 97 این اعتبار را تامین کنیم و این پروژه به بهره‌برداری رسد.معاون استاندار فارس و فرماندار ویژه شهرستان جهرم هم، پیشرفت فیزیکی طرح خط انتقال آب از سد سلمان فارسی به جهرم را بیش از 80 درصد بیان کرد و گفت: اکنون در مسیر خط انتقال، معارض خاصی نداریم و اراضی و املاک واقع در مسیر اجرای این طرح کاملا آزاد شده است.مطالعات مرحله اول ساخت دریاچه سد سلمان از سال 1363شروع شد و در سال 1369خاتمه یافت. مطالعات مرحله دوم طرح از سال 1370 آغاز شد و پنج سال بعد به اتمام رسید. هدف از ساخت این سد، تامین آب روستاها و شهرهای جهرم و قیر و کارزین اعلام شده است. شهرستان جهرم در فاصله 193کیلومتری جنوب شرقی شیراز قرار دارد.9910 /6118            "}