{"onTitr":"","titr":" بارندگی در تکاب 33 درصد افزایش یافت","describe":" مهاباد- ایرنا- رییس اداره هواشناسی تکاب گفت: میزان بارندگی در سال زراعی گذشته 1396-1397 در این شهرستان 354.6 میلیمتر بوده که نسبت به سال قبل از آن 33 درصد افزایش یافته است.", "text":"رسول جبرئیلی روز چهارشنبه در گفت و گو با خبرنگار ایرنا افزود: بیشترین میزان بارندگی این شهرستان طی سال زراعی گذشته /اول مهر تا 31 شهریور/ در اردیبهشت ماه امسال با 89.5 میلیمتر بوده است.وی اضافه کرد: میزان بارندگی در سال زراعی گذشته نسبت به بلند مدت و میانگین بارش سال های قبل نیز به میزان 3.5 درصد افزایش یافته است.وی بیان کرد: بالاترین دما و گرم ترین روز سال در این شهرستان  نیز در مردادماه گذشته با 38.4 درجه سانتی گراد بالای صفر ثبت شد.رییس اداره هواشناسی تکاب با بیان اینکه این شهرستان طی چندین روز زمستان سال گذشته، سردترین شهر آذربایجان غربی بود، ادامه داد: در بهمن ماه سال گذشته این شهرستان با دمای 20.6 درجه سانتی گراد زیر صفر سردترین شب سال را سپری کرد.جبرییلی ادامه داد: امسال دمای منطقه در فصل سرما نیم تا یک درجه سانتی گراد بیش از حد نرمال و میزان بارش ها در فصل پاییز در این شهرستان در حد نرمال پیش بینی می شود.به گزارش ایرنا، تکاب در منطقه ای سردسیر و کوهستانی در جنوب آذربایجان غربی واقع شده و دارای آب و هوایی سرد و خشک و جاده های برف گیر و سخت گذر است و این شهرستان بیش از چهار ماه از سال را در سرما و یخبندان سپری می کند.7514/6185/2093            "}