{"onTitr":" نماینده اهواز در مجلس:    ","titr":" حمله تروریستی اهواز ریشه خارجی دارد","describe":" تهران-ایرنا- نماینده مردم اهواز در مجلس با بیان این که حمله تروریستی اخیر ریشه خارجی دارد، گفت: دشمنان بدانند وقوع چنین حوادثی باعث انسجام بیشتر مردم و پُربارتر شدن درخت نظام مقدم جمهوری اسلامی ایران می شود.", "text":"به گزارش خبرنگار پارلمانی ایرنا، «همایون یوسفی» در حاشیه جلسه علنی امروز -سه‌شنبه - مجلس در جمع خبرنگاران درباره جلسه غیر علنی اظهارداشت: در این جلسه که با حضور جمعی از مسئولان کشوری و لشگری، وزیران اطلاعات و کشور برگزار شد، حادثه تروریستی اهواز مورد بررسی قرار گرفت.وی افزود: در این جلسه‌ مقرر شد پس از پیگیری های صورت گرفته، گزارش نهایی درمورد این حمله تهیه و ارائه شود. نماینده مردم اهواز در مجلس ادامه داد: خوزستان همیشه فرزند خلف ایران خواهد بود و هیچگاه از سوی این استان مشکلی برای کشور به وجود نیامده و در آینده هم نخواهد آمد. یوسفی خاطرنشان کرد: خوزستان آیینه تمام‌نمای کشور است و مردم این استان و دیگر استان ها در مقابل دشمنان صف واحد دارند و تروریست‌ها هیچ‌گونه عقبه اجتماعی ندارند. وی همچنین اظهار داشت: وقوع چنین حوادثی باعث انسجام بیشتر مردم و پُربارتر شدن درخت نظام مقدس جمهوری اسلامی ایران می‌شود، به همان دلایلی که دشمن در ابتدای جنگ،‌ خوزستان را به عنوان نقطه هدف انتخاب کرد، به نظر می‌رسد به همان دلایل باز هم به عنوان نقطه هدف انتخاب شده است.نماینده مردم اهواز در مجلس تصریح کرد: از این رو لازم است که همه ارکان نظام شامل دولت و مجلس در کنار مردم خوزستان باشند. یوسفی ابراز امیدواری کرد: به دلیل اقتداری که نظام مقدس جمهوری اسلامی ایران در عرصه‌های بین‌المللی دارد از وقوع چنین حوادثی در کشور جلوگیری شود. وی همچنین درمورد مقصرین این حادثه گفت: این موضوع در ستاد کل نیروهای مسلح، دولت و وزارت کشور در حال بررسی جدی است و نتیجه به زودی به اطلاع مردم می رسد. نماینده مردم اهواز در مجلس همچنین در پاسخ به این سوال که آیا امکان دارد که مقصر داخلی در خصوص حمله تروریستی اهواز وجود داشته باشد، یادآور شد: مقامات مسئول باید در این موضوع پاسخ دهند، اما در هر صورت این مسئله ریشه خارجی دارد و ابعاد داخلی آن هم در حال بررسی است.یوسفی اظهار داشت: مجلس و دولت به نتایجی رسیده اند که به زودی آن را اعلام می کنیم.به گزارش ایرنا، در حمله تروریستی اهواز که شنبه هفته گذشته در رژه نیروهای مسلح رخ داد، جمعی از هموطنان شهید و زخمی شدند.مجلس شورای اسلامی صبح امروز برای بررسی حمله تروریستی اهواز جلسه غیرعلنی سه ساعته با حضور مسئولان ذیربط برگزار کرد.سیام**9121**3050**1336            "}