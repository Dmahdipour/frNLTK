{"onTitr":" مدیرعامل بانک توسعه صادرات:    ","titr":" صادرات غیر نفتی منبع قابل اتکایی برای ارزی آوری به کشور است","describe":" زنجان - ایرنا- مدیرعامل بانک توسعه صادرات گفت: اتکای اقتصاد کشور به نفت باعث طمع دشمن برای اعمال تحریم می شود بنابراین صادرات غیرنفتی منبع قابل اتکایی برای ارزی آوری به کشور است.", "text":"به گزارش ایرنا، علی صالح آبادی روز سه شنبه در جمع شماری از تولیدکنندگان و صادرکنندگان استان زنجان با بیان اینکه سیاست توسعه صادرات، سیاست راهبردی است، افزود: بانک توسعه صادرات از نظر تامین منابع برای ارائه تسهیلات به متقاضیان مشکل خاصی ندارد.وی ادامه داد: منابع در اختیار بانک توسعه صادرات، سرمایه این بانک است و از این جهت چندان اتکایی به سپرده های مردمی ندارد چرا که عمده منابع بانک از طریق سرمایه خود بانک، صندوق توسعه ملی و خطوط اعتباری بانک مرکزی تامین می شود.صالح آبادی با بیان اینکه تسهیلات در بانک توسعه صادرات با نرخ 11 درصد در اختیار متقاضیان قرار داده می شود، اظهار داشت: این بانک در زمان حاضر با 40 شعبه در سراسر کشور به فعالان حوزه صادرات خدمات ارائه می دهد.مدیرعامل بانک توسعه صادرات گفت: اکنون بر اساس ابلاغ بانک مرکزی سپرده گذاری ارزی در بانک ها پذیرفته می شود و بازپرداخت آن نیز به صورت اسکناس از سوی بانک مرکزی تضمین شده است.وی به ایجاد برخی سازوکارهای جدید برای مقابله با شرایط تحریم اشاره کرد و اظهار داشت: در شرایط جدید که تحریم های اتحادیه اروپا و شورای امنیت سازمان ملل را نداریم، کانال های پرداختی در کشورهای مختلف ایجاد می شود که می توانیم از آن در تبادلات ارزی استفاده کنیم.صالح آبادی به ضرورت توجه به ارزهای دیجیتال اشاره کرد و گفت: کار روی این موضوع از طریق مراجع ذیصلاح و قانونی در حال انجام است که در صورت به سرانجام رسیدن می تواند کمک هایی را برای مقابله با تحریم ها در کشور به دنبال داشته باشد.به گزارش ایرنا، در این دیدار تعدادی از صادر کنندگان استان زنجان تسهیل در تودیع وثایق برای دریافت تسهیلات، افزایش سقف اعتباری شعبه استانی، کاهش بروکراسی ادارای در مراحل ارائه تسهیلات و تامین تسهیلات برای خریداران خارجی کالاهای ایرانی را از سوی بانک توسعه صادرات خواستار شدند.به گفته رئیس اتحادیه صادرکنندگان استان زنجان در نیمه نخست سال جاری صادرات کالا به ارزش 251 میلیون دلار از گمرک این استان انجام شده است.مهدی رنگ رونا افزود: این میزان صادرات توسط 42 شرکت صادراتی در استان زنجان انجام شده است.حدود 90 شرکت در تولید محصولات صادراتی در استان زنجان فعال هستند. 3088/6085            "}