{"onTitr":" رئیس سازمان صنعت، معدن و تجارت گیلان    ","titr":" نمایشگاه های تخصصی، انعکاسی از توانمندی ها است","describe":" رشت-ایرنا- رئیس سازمان صنعت، معدن و تجارت گیلان نمایشگاه های تخصصی را نشان دهنده توانمندی صنعتگران و فناوران کشور دانست.", "text":"به گزارش عصر پنجشنبه ایرنا به نقل از روابط عمومی سازمان ، فرهاد دلق پوش با حضور در نمایشگاه بین‌المللی محصولات کشاورزی، مواد غذایی، ماشین آلات و صنایع وابسته در محل نمایشگاه های منطقه آزاد انزلی گفت: مردم ما در برابر مشکلات، همانند فولاد آبدیده هستند و از شرایط سخت فرصت های مطلوب می سازند.وی خاطرنشان کرد: نمایشگاهها فرصتی است تا هم ظرفیت‌ها، توانمندی‌ها و داشته‌های خودمان را در خدمت همدیگر قرار دهیم و هم در جهت رونق اقتصادی و تبادل تکنولوژی با کشورهای دیگر قدم های موثری را برداریم.دلق پوش افزود: امروز کشور ما از منابع و سرمایه‌های بسیاری برخوردار است  و گیلان بعنوان دروازه ای برای اتصال به اروپا و کشورهای حاشیه دریای خزر با  بازار 400 میلیون نفری است .وی با اشاره به وجود 463 واحد تولیدی در حوزه صنایع غذایی گفت: در کشور هم به همین نسبت، ظرفیتهای مطلوبی در حوزه صنعت غذا و صنایع وابسته آن با برندهای صاحب نام وجود دارد.متولی بخش تولید و تجارت استان، خاطرنشان کرد: گیلان در عرصه کشاورزی قابلیت‌های کم نظیری دارد که می تواند به قطب صنایع غذایی تبدیل شود لذا بایستی در خصوص علت به خودکفایی نرسیدن  ارزیابی  و بازنگری کنیم.وی تعیین راهبرد فروش برای صنعت را امری حیاتی عنوان و تاکید کرد: دستیابی به محصولات جدید و تکنولوژی خاصیت این نمایشگاه های تخصصی است. دلق پوش اظهار داشت: مهمترین مسئله در تولید این است که بتوانیم همه بخش‌های تولید و صنعت مان را از نقطه آغازین تا انتها به نحو ماهرانه و با تخصص مدیریت کنیم .وی خاطرنشان کرد: متاسفانه در اغلب واحد های تولیدی بخش بازاریابی و تجاری به صورت حرفه ای و به روز  برای شناخت نیازهای بازار وجود ندارد .این مسئول ادامه داد: همین چینی که دنیا را تسخیر کرده ابتدا مطالعه و بررسی روی جامعه هدف می‌کند و می‌بیند در فلان نقطه جهان مردم چه می خواهند با چه فرهنگی و استانداردی و ذائقه ای با چه قیمتی و بر اساس یک ارزیابی دقیق در آن بازار می‌تواند یک پایگاه برای خود داشته باشد.وی با بیان این که برای مدیریت در عرصه تولید، باید از روزمرگی پرهیز شود افزود: فرصت سوزی در عرصه رقابت بسیار مضر است لذا فرصت ها را باید غنیمت بشماریم .وی خاطرنشان کرد: تبادل اطلاعات تولیدات و دستاوردهای فرهنگی و تولیدی فرصتی برای کسب درآمد برای رونق واحدهای تولیدی، اشتغال  ، دستیابی به بازارهای بیشتر و بهتر و عرضه تولیدات است.دلق پوش با بیان این که  در سایه رقابت است که ما می توانیم بر مشکلات فائق شویم افزود: امروز تولیدات ما مشکلات زیادی دارند از جمله اینکه اول تولید میکنیم ولی برای خودمان برنامه تجاری سازی و برندسازی نداریم و حلقه فروش ناقص است.رئیس سازمان صنعت، معدن و تجارت گیلان اساس رفع این مشکل را،  تعامل مناسب بین صنعتگران و بازرگانان عنوان و تصریح کرد: ایجاد شرکت‌های مدیریت صادرات به شکل حساب شده ، منسجم و برنامه ریزی شده قطعا برای توسعه صادرات و نفوذ در بازارهای جهانی یک نیاز واقعی در مسیر پویایی تولید است.دلق پوش افزود :یک راهبرد مهم امروز این است که ما به توسعه صادرات کمک کنیم و افزایش صادرات و تعامل در عرصه تبادل تجاری و صادرات که می‌تواند درآمد ارزی داشته باشد بهترین فرصت است .وی ادامه داد: اگر صادر‌کننده ارز خود را در سامانه نیما عرضه کند بسیاری از مشکلات ارزی، ساماندهی می شود و با وجود مدیران خلاق بخش خصوصی از مشکلات به عنوان فرصت استفاده خواهد شد.دکتر روهام قلیچی، رئیس مرکز آموزش بازرگانی استان گیلان مسئول اجرایی این نمایشگاه نیز در ابتدای مراسم افتتاح نمایشگاه، از حضور رئیس فدراسیون صنایع غذایی کشور روسیه خبر داد و گفت: حتی مدیران واحدهای صنعتی که دراین نمایشگاه امکان حضور نداشتند می توانند از این فرصت بوجود آمده جهت برقراری و افزایش تعاملات تجاری استفاده نمایند.وی هدف از برگزاری این نمایشگاه را عرض اندام توانمندی ها و تبادل تجربیات و هم افزایی جهت اعتلای صنعت کشاورزی وغذایی عنوان کرد و گفت: همزمان با نمایشگاه از مدیرسرمایه گذاری وزارت اقتصاد کشور اتریش نیز دعوت کرده ایم که درقالب یک همایش در روز 19 مهر در محل نمایشگاه حضور یابد و تجار وصنعتگران می توانند از این فرصت نیز به نحو مطلوب بهره مند شوند.این نمایشگاه به همت مرکز آموزش بازرگانی استان گیلان از تاریخ 17 لغایت 20 مهرماه سال 97 در مرکز نمایشگاه‌های بین المللی منطقه آزاد انزلی برپاست و از ساعت 15 لغایت 22 پذیرای علاقمندان به صنعت غذا می باشد.نمایشگاه 65 غرفه دارد و با توجه به این که رشت شهر خلاق خوراکی ها ثبت شده در 10 غرفه نیز انواع غذاهای گیلان عرضه شده است.همچنین دو شرکت از روسیه در زمینه تجارت غلات و یک شرکت از قزاقستان و جمهوری آذربایجان و شرکتهای مدیریت صادرات در ان حضور فعال دارند.از استانهای قزوین، تبریز، زنجان، تهران، گلستان اردبیل،  البرز،  گیلان، مازندران در این نمایشگاه حضور دارند.تکنولوژی های نوین و آخرین دستاوردهای خود را درصنعت غذا و کشاورزی را جهت توسعه تبادلات تجاری و جذب سهم بازار بیشتر ارایه نمودند.6030            "}