{"onTitr":" مدیرعامل سایپا:    ","titr":" افزایش قیمت خودرو ناشی از گرانی مواد اولیه است","describe":" یزد - ایرنا - مدیرعامل گروه خودروسازی سایپا با تأکید بر اینکه صنعت خودروسازی ابتدای فرایند تولید نیست، بلکه انتهای آن است، گفت: با توجه به افزایش قیمت مواد اولیه تولید خصوصاً فولاد، پتروشیمی و آلومینیوم در ماه‌های اخیر، این موضوع بر قیمت‌ها و گرانی خودروها تأثیر داشت.", "text":"به گزارش ایرنا، محسن قاسم جهرودی سه‌شنبه در حاشیه افتتاح نمایشگاه خودرو در یزد در گفت‌وگو با ایرنا افزود: ما تابع سیاست‌های وزارت صنعت، معدن و تجارت(صمت) هستیم و هر وقت شورای انجمن حمایت از تولیدکننده و مصرف‌کننده صلاح بدانند و قیمت‌ها را اصلاح کند، نسبت به قیمت‌های جدید اقدام می‌کنیم. وی در خصوص تأخیر در واگذاری خودرو به متقاضیان هم گفت: مردم به‌خوبی می‌دانند و درک هم می‌کنند، به دلیل تحریم ظالمانه غرب علیه ایران بعضاً در تحویل خودرو شاهد تأخیرهایی هستیم. جهرودی تأکید کرد: قطعاً هدف ما خدمت به مردم و جلب نظر آن‌هاست که با جدیت این موضوع پیگیری و اقدام می‌شود. این فعال صنعت خودروسازی کشور ادامه داد: قطب‌های جدید خودروسازی در عرصه جهانی در حال شکل‌گیری است، با آن‌ها وارد مذاکره شدیم. مدیرعامل گروه خودروسازی سایپا ادامه داد: به امید خدا در آینده نه‌چندان دور این ایده در ایران تحقق خواهد یافت و خودروها پس از تولید برای فروش به مردم عرضه خواهد شد. جهرودی در خصوص محصول جدید این شرکت افزود: خودرو «رهام» جدید است که به‌رغم تحریم‌های ظالمانه در آینده نزدیک تحویل مردم می‌شود و امیدواریم رضایت آن‌ها را فراهم کنیم. وی هدف از برگزاری نمایشگاه خودرو را فرصت و حرکت 2 سویه در استان‌ها ذکر کرد، برای معرفی محصولات جدید و همچنین افکار سنجی و ایجاد زمینه مناسب شنیدن نظرات مستقیم مردم ذکر کرد. پانزدهمین نمایشگاه خودرو و قطعات یدکی یزد با حضور پنج شرکت خودروسازی و 20 شرکت داخلی تولیدکننده قطعه سه‌شنبه‌شب در محل شرکت نمایشگاه‌های تجاری و بین‌المللی منطقه یزد در این شهر آغاز به کارکرد. این نمایشگاه به مدت چهار روز تا 20 مهر آماده بازدید علاقه‌مندان به صنعت خودروست. استان یزد یک‌میلیون و 138 هزار نفر جمعیت دارد. 7536/ 2047/            "}