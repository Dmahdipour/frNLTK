{"onTitr":"","titr":" آموزش های به روز، ضامن تربیت موثر کودکان است","describe":" زنجان - ایرنا - مدیرکل کانون پرورش فکری کودکان و نوجوانان استان زنجان گفت: غفلت و کوتاهی در به روز کردن آموزش های مورد نیاز کودکان موجب می شود والدین نقش اصلی را در تربیت کودکان به جا نیاورند.", "text":"محمد نقی صالحی شامگاه شنبه در حاشیه نهمین نمایشگاه کتاب زنجان و سومین نمایشگاه مطبوعات و رسانه های استان با حضور در غرفه ایرنا مرکز زنجان افزود: توسعه کتابخوانی بین کودکان و نوجوانان از برنامه های مستمر و اولویت دار کانون پرورش فکری است و در همین راستا تلاش می کنیم در مناطق کم برخوردار و محروم نیز مراکز فرهنگی هنری و کتابخانه های درون مدرسه ای راه اندازی کنیم.وی از راه اندازی 13 کتابخانه سیار و ثابت و پنج کتابخانه درون مدرسه ای طی سه سال گذشته در سطح استان خبر داد و اظهار داشت: باور ما این است که با ترویج کتابخوانی بین کودکان، آنان آگاه تر و دارای مهارت شده و از معرض آسیب های اجتماعی مصون می مانند.مدیرکل کانون پرورش فکری کودکان و نوجوانان استان زنجان با بیان اینکه کودکان دانای امروز سرمایه های توانمند فردای جامعه خواهند بود، گفت: برای توسعه کتابخوانی در بین کودکان و نوجوانان نیازمند نقش آفرینی توأمان مربیان و خانواده ها هستیم.  به گزارش ایرنا، نهمین نمایشگاه کتاب ناشران کشور در زنجان از 9 تا 14 مهر درمحل نمایشگاه کاسپین این شهر برگزار شد.به گفته مدیرکل فرهنگ و ارشاد اسلامی استان زنجان 400 ناشر از سراسر کشور بیش از هشت هزار و 500 عنوان از کتابهای خود را در قالب 300 غرفه در این نمایشگاه عرضه کردند.3088/6085            "}