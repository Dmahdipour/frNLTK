{"onTitr":"","titr":" طرح آبیاری نوین در 500 هکتار باغ های تیران اجرا می شود","describe":" اصفهان -ایرنا - مدیر جهاد کشاورزی تیران و کرون گفت : طرح آبیاری کم فشار برای بیش از 500 هکتار باغ های این شهرستان در سال جاری اجرا می شود.", "text":"محسن حاج عابدی روز دوشنبه در گفت و گو با ایرنا افزود: این طرح در باغ های رضوانشهر و تیران اجرایی می شود و در شهر عسگران هزار و 200 هکتار نیز در دست مطالعه است. وی اظهارداشت :  برای اجرای این طرح مصوب بیش از 40 میلیارد ریال اعتبار لازم است که بیش 34 میلیارد ریال آن از محل حمایت های دولت پرداخت می شود. وی بیان کرد : آبیاری تحت فشار در راستای مدیریت مصرف آب در شرایط بحرانی و خشکسالی انجام و در همه باغ های اشهرستان اجرایی می شود. مدیر جهاد کشاورزی شهرستان تیران و کرون تصریح کرد: این طرح در باغ های تیران علاوه بر لوله کشی ، سه استخر نگهداری آب احداث می شود و در رضوانشهر به دلیل موقعیت باغ ها بدون احداث استخر و به صورت ثقلی صورت می گیرد. به گفته وی یکی از سیاست های این نهاد برای مدیریت منابع آب کشاورزی در شرایط سخت، اجرای  این طرح جدید است. حاج عابدی احداث گلخانه، کشت گیاهان کم آب ، توسعه کشت گیاهان دارویی و دانه های روغنی را از دیگر طرح های جهاد کشاورزی برای اقلیم این شهرستان در شرایط کم آبی برشمرد. از مجموع 21 هزار هکتار اراضی کشاورزی تیران و کرون پنج هزار هکتار آن باغ است و از این مقدار هزار و 500 هکتار  تاکستان و بقیه درختان بادام، گردو، هلو، انار و زردآلو است. شهرستان  71 هزار نفری تیران و کرون در 45 کیلومتری غرب اصفهان  واقع شده است. /6026/7131            "}