{"onTitr":"","titr":" کمک به دولت در شرایط کنونی وظیفه همگانی است","describe":" اصفهان - ایرنا- رییس کمیته امداد امام خمینی(ره) گفت: کمک و یاری دولت در شرایط کنونی و به دور از تفاوت دیدگاه های سیاسی وظیفه همگانی است.", "text":"به گزارش ایرنا، پرویز فتاح روز چهارشنبه در جلسه شورای اداری سمیرم افزود  به تجربه ثابت شده که همواره از تفرقه ضربه خورده ایم بنابراین امروز جا دارد همه همدلانه و برای کمک به مردم، به دولت مستقر کمک کنیم تا از این شرایط عبور کند.وی با بیان این که این وظیفه همه معتقدان به نظام و انقلاب است، خاطرنشان کرد: هدف دونالد ترامپ و دیگر بدخواهان نظام ما، دولت ها نیستند بلکه هدف راه و منش عاشورایی، ولایت و رهبری و روحیه مقاومت و شجاعت ایرانیان است.وی با تاکید بر این که امروز زمان تسویه حساب سیاسی و حزبی نیست، بیان کرد : همه ما اشتباهاتی داریم اما باید بدانیم تا زمانی که مسیرمان ولایی و قرآنی است و پشت سر رهبری حرکت می کنیم نباید نگران باشیم چرا که آینده اسلام و انقلابمان روشن و عزتمندانه است.فتاح تفاله های سیاسی مانند منافقان و تروریست ها و رسانه های معاندی چون من و تو، بی بی سی را دشمنان ملت و راه مقدس انقلاب اسلامی خطاب کرد و گفت: وقتی این جانیان بی هویت وطن فروش، دم از حقوق بشر می زنند باید آگاه باشیم که امید ما به خدا و کلام نورانی قرآن است که نجاتبخش همه دوران هاست.رییس کمیته امداد امام خمینی(ره) ادامه داد: پیام سپاه با پرتاپ موشک های اخیر به آمریکا و سعودی این بود که داعش زائیده شماست و شما با داعشی که موشک های ما در نزدیکی پرچم آمریکایی ها زد هم دست و همپیمان هستید.وی در بخش دیگر سخنانش با بیان این که در همین شرایط اقتصادی سخت مردم استان اصفهان 38 درصد بیشتر از مدت مشابه سال قبل به کمیته امداد کمک کردند، افزود: این روحیه مردم مسلمان ما ستودنی و قابل تقدیر است.به گفته وی حتی زمانی که شایعه هایی مبنی بر هزینه کردن پول های کمیته امداد در خارج کشور مطرح بود شاهد افزایش 50 درصدی کمک های مردم به این نهاد مقدس و مردمی بودیم.فتاح درخصوص کمیته امداد سمیرم و کمک به مددجویان زیر پوشش این نهاد هم بیان کرد : مقرر شد همه متقاضیانی که تقاضای تحت پوشش قرار گرفتن دادند و متقاضیان وام های کارگشایی و جهیزیه ظرف یکماه آینده تعیین تکلیف شده و کارشان به سهولت انجام شود.رییس کمیته امداد امام خمینی(ره) ادامه داد: سقف تقاضای نیازمندان منطقه سمیرم برای دریافت جهیزیه نیز با این دستور برداشته شد. وی متوسط دریافتی ایتام سمیرم را یک میلیون و 900 190 هزار ریال اعلام کرد و افزود: متوسط کمک های ماهانه دریافتی دیگر استان ها 2 میلیون و 200 هزار ریال است که نشان می دهد منطقه سمیرم باید به آن عدد برسد و در این راه تلاش کند.پرویز فتاح در سفر به سمیرم علاوه بر دیدار با کارکنان مدیریت کمیته امداد این شهرستان، با شماری از مددجویان دیدار و گفت و گو کرد.9.3 دهم درصد از جمعیت 100 هار نفری سمیرم به تعداد هشت هزار نفر در قالب سه هزار و 534 خانوار زیر پوشش کمیته امداد این شهرستان هستند.این شهرستان با چهار شهر، چهار بخش و 150 روستا و آبادی در 160 کیلومتری جنوب اصفهان واقع شده است./6026/7147            "}