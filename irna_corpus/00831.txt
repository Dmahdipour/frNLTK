{"onTitr":"","titr":" شکارچیان متخلف در مه ولات دستگیر شدند","describe":" تربت حیدریه- ایرنا- رئیس محیط زیست مه ولات گفت: دو شکارچی متخلف در منطقه شکار ممنوع نوبهار این شهرستان دستگیر شدند.", "text":"حمید جوانبخت عصر پنجشنبه در گفت و گو با خبرنگار ایرنا افزود: در پی تیراندازی این افراد متخلف برای شکار دو راس خرگوش وحشی، محیط بانان با شنیدن صدای شلیک گلوله ها و تشخیص مسیر آن بلافاصله به  محل رفته و آنها را دستگیر کردند.وی گفت: از این افراد دو قبضه سلاح شکاری ساچمه زنی دولول و تک لول، 16 عدد فشنگ کالیبر 12 همراه قطار فشنگ، دو قبضه چاقوی آغشته به خون و لاشه دو رأس خرگوش کشف شد. متخلفان جهت سیر مراحل قانونی تحویل مرجع قضایی شدند.منطقه شکارممنوع نوبهار با 170 هزار هکتار وسعت در جنوب مه ولات حدفاصل شهرستانهای کاشمر، بجستان و گناباد واقع است. عمده گونه های گیاهی این منطقه تاغ، آتری پلکس، دانه شور و گونه های جانوری آن شامل آهو، گربه و خرگوش وحشی، روباه، گرگ، عقاب، هوبره، بحری و شاهین است.فیض آباد مرکز شهرستان 50 هزار نفری مه ولات در فاصله 207 کیلومتری جنوب مشهد قرار دارد. 9887/1858            "}