{"onTitr":"","titr":" ثبت دادخواست در شوراهای حل اختلاف کرمانشاه الکترونیکی شد","describe":" کرمانشاه - ایرنا - رئیس شوراهای حل اختلاف کرمانشاه گفت: امکان ثبت دادخواست های شوراهای حل اختلاف استان در دفاتر خدمات قضایی فراهم شده است.", "text":"به گزارش روز پنجشنبه ایرنا به نقل از روابط عمومی شوراهای حل اختلاف استان کرمانشاه، جبار تجری افزود: از اواسط شهریور ماه سال جاری تمامی دادخواست های شوراهای حل اختلاف شهرستان کرمانشاه از طریق دفاتر خدمات قضایی به صورت الکترونیکی تنظیم و ثبت و به معاونت ارجاع شوراهای حل اختلاف ارسال شده است.معاون قضایی رئیس کل دادگستری اظهار داشت: دفاتر خدمات قضایی با هدف مکانیزه شدن و جلوگیری از مراجعات فیزیکی غیرضروری مردم به دستگاه قضایی، تسریع در روند رسیدگی به پرونده و صرفه‎جویی در وقت، شفاف سازی فرایندهای رسیدگی، افزایش کارآمدی نظام قضایی با افزایش نسبی سرعت، دقت و کیفیت و افزایش رضایتمندی مردم از قوه قضاییه راه‌اندازی شده است.به گفته او ، با راه اندازی این سیستم گروهی از کارشناسان مجرب حقوقی در ابتدا دادخواست های ورودی و ضمائم را بررسی و کنترل و رفع نقص می کنند سپس توسط معاونت ارجاع به تمامی شعب مستقر از مجتمع های سطح شهر کرمانشاه ارجاع می شود.تجری گفت: تا پیش از این افراد برای ثبت دادخواست در شورا‌ها باید به اداره شورای محل مورد نظر مراجعه می‌کردند که با فراهم شدن امکان جدید از رفت وآمد‌های غیرضروری جلوگیری شده و مردم با مراجعه به نزدیک ترین دفتر قضایی در محل سکونتشان می توانند ثبت دادخواست کنند و تمام مراحل رسیدگی از طریق پیامک و درج در سامانه ابلاغ الکترونیک اطلاع رسانی می‌شود.او اعلام کرد که در آینده نزدیک نیز با بررسی های در دست اقدام، امکان ثبت دادخواست تجدید نظر خواهی و واخواهی نیز از طریق دفاتر مذکور انجام می پذیرد.7444/8066            "}