{"onTitr":"","titr":" سیاست مهاجرتی ترامپ هزاران نفر را سرگردان کرده است","describe":" تهران-ایرنا- آسوشیتدپرس گزارش داد، سیاست مهاجرتی دونالد ترامپ رئیس جمهوری آمریکا به سرگردانی هزاران نفر در خارج از این کشور منجر شده است.", "text":"این خبرگزاری گزارش روز دوشنبه خود را با پرداختن به وضعیت یک پناهجوی عراقی آغاز کرده که زندگی وی تحت تاثیر سیاست های مهاجرتی ترامپ قرار گرفته است.در این گزارش آمده است: «هادی محمد» به دلیل تهدید مرگ از عراق خارج شد و در آپارتمانی در ایالت نبراسکا به عنوان پناهجو و به همراه دو پسر نوجوانش  زندگی می کند. او که به عنوان گارد امنیتی برای ارتش آمریکا در بغداد کار می کرد می گوید ابتدا به همسرش گفته بود که ظرف یک ماه به او و پسرانش ملحق خواهد شد. این انتظار اکنون به دلیل مقررات سختگیرانه ای که دولت ترامپ اعمال کرده بیش از یک سال طول کشیده است.محمد می گوید این انتظار به ویژه برای پسر 9 ساله اش بسیار دردناک است و او  هر شب برای مادرش گریه می کند. آسوشیتدپرس نوشت: ده ها هزار نفر با کاهش تاریخی آمار ورود پناهجویان به آمریکا به دلیل بررسی های دقیق تری که دولت ترامپ به بهانه های امنیتی اجرا می کند، با چنین انتظارهای دردناکی مواجه هستند.آمریکا در سال مالی که در 30 سپتامبر پایان یافت، 22هزار و 491 نفر پناهجو پذیرفت. این رقم یک چهارم تعدادی است که دو سال پیش اجازه ورود به آمریکا یافتند و پایین ترین رقم از زمان تصویب قانونی در کنگره در سال 1980میلادی است که نظام مدرن اسکان مجدد را ایجاد کرد.این تعداد همچنین کمتر از نصف حداکثر تعدادی است که دولت ترامپ وعده پذیرش آنها را داده بود و این در شرایطی است که بسیاری از افراد در سراسر جهان به دلیل جنگ یا گرسنگی مجبور به فرار از کشور خود شده اند. «جِن اسمایرز» از سازمان «خدمات جهانی کلیسا» که از پناهجویان و مهاجران حمایت می کند در این زمینه گفت: کاهش تعداد کسانی که می توانستند به آمریکا وارد شوند نشان می دهد که آمریکا از نقش رهبری خود در جهان در حوزه مسائل مهاجرتی رویگردان شده است.سقف ورود به آمریکا ماه  گذشته برای سال مالی جدید،30 هزار نفر تعیین شد. «مایک پمپئو» وزیر  امورخارجه آمریکا در آن زمان گفت که آمریکا «سخاوتمندترین کشور جهان در حمایت از مسائل مهاجرتی است اما دولت باید به وضعیت پرونده های مهاجرتی رسیدگی و از تلاش ها برای اسکان افراد در نزدیک محل کشورشان حمایت کند تا امکان بازگشت نهایی آنها فراهم شود.» آسوشیتدپرس افزود: دولت درچارچوب کاهش ورود مهاجران، پروتکل های امنیتی سختگیرانه تری را برای شهروندان 11 کشور که از نظر آمریکا بیشترین تهدید احتمالی را دارند، وضع کرده است. شهروندان چهار کشور ایران، عراق، سوریه و سومالی 41 درصد از پناهجویانی را تشکیل می دادند که در سال های 2016 و 2017 اجازه ورود به آمریکا را داشتند و این عده اکنون فقط 2 درصد از این تعداد را تشکیل می دهند.آسوشیتدپرس در گزارش خود توضیح می دهد که محمد پناهجوی عراقی 52 ساله- که در ابتدای این گزارش به نام او اشاره شد- بین سال های 2008 تا 2014 حفاظت از امنیت  پایگاه های نظامی آمریکا در مرکز بغداد و شمال پایتخت را برعهده داشته و پس از پنج  سال انتظار در ژوئن 2017 با ورود او و پسرانش به آمریکا به عنوان پناهجو موافقت شد. به خانواده او گفته شد که به زودی با ورود همسرش هم موافقت خواهد شد اما در مکاتبات انجام شده با وزارت امور خارجه همسر او مطلع شد که تقاضای وی در حال بررسی های اداری بیشتری است. وزارت امورخارجه از ارائه  اطلاعات بیشتری خودداری کرد و صرفا به بیان این مساله بسنده کرد که متاسفانه نمی دانیم که روند بررسی ها در دولت کنونی چقدر طول می کشد. این رسانه آمریکایی در بخش دیگری از گزارش خود به یک پناهجوی دیگر عراقی اشاره کرده که به عنوان مترجم برای ارتش آمریکا کار می کرد و اکنون در ایالت یوتا زندگی می کند. به نوشته آسوشیتدپرس، او گفته که دو سال است که منتظر پیوستن مادر و برادرانش است. این خبرگزاری افزود: روند بررسی های سختگیرانه تر متقاضیان پناهندگی به آمریکا بازتاب یکی  از دستورات امضا شده توسط ترامپ است که به عنوان یکی از اولین اقداماتش بعد از روی کار آمدن در  ژانویه 2017، ممنوعیت های سفر را برای هفت کشور عمدتا مسلمان وضع کرد.وزارت امنیت داخلی آمریکا از آن زمان سختگیری بیشتری برای ورود به آمریکا اعمال می کند. مقامات دولت آمریکا می گویند تقاضای پناهجویان اکنون در معرض بررسی های جامع تر و سختگیرانه تری برای هر گروه متقاضی ورود به آمریکا است. آسوشیتدپرس به نقل از مقامات آمریکایی افزود: تغییرات امنیتی ممکن است به کاهش موقت اجازه ورود به آمریکا منجر شود اما این روند دائمی نخواهد بود و آمریکا همچنان به مردم آسیب پذیر کمک خواهد کرد. این رسانه افزود: دولت آمریکا ترجیح می دهد افرادی را پذیرش کند که به کشورهای عمدتا مسلمان تعلق ندارند. پناهجویان اوکراینی و جمهوری دمکراتیک کنگو بیش از 64 درصد پناهجویان پذیرش شده در آمریکا را در سال 2018 تشکیل داده اند. این آمار در سال 2016 میلادی 22 درصد بود. تعداد پناهجویان مسلمانی که اجازه ورود به آمریکا را یافته اند نیز کاهش یافته است. مسیحیان 63 درصد پناهجویان پذیرفته شده در آمریکا در سال 2018 هستند. در سال 2017 از مجموع پناهجویانی که اجازه ورود به آمریکا را یافته اند 40 درصد مسیحی بودند. درسال 2017، مسلمانان 42 درصد پناهجویانی را تشکیل می دادند که اجازه ورود به آمریکا را کسب کردند. این رقم در سال  2018 به فقط 14 درصد کاهش یافت.براساس این  گزارش، در سال مالی که به تازگی به پایان یافت، تقاضای 140 عراقی برای ورود به آمریکا پذیرفته شد که نسبت به رقم 6 هزار و 886 نفر در سال پیش از آن (2017) کاهش نشان می دهد. اروپام**9158**2040            "}