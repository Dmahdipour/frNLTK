{"onTitr":" فرماندار خوسف:    ","titr":" امکانات و زیرساخت های یک شهرستان در خوسف وجود ندارد","describe":" بیرجند - ایرنا - فرماندار خوسف گفت: با گذشت پنج سال از جداشدن خوسف از بیرجند هنوز امکانات و زیرساخت هایی که یک شهرستان باید داشته باشد در این منطقه وجود ندارد.", "text":"به گزارش ایرنا محمد شفیعی عصر پنجشنبه در نشست ستاد راهبری و مدیریت اقتصاد مقاومتی شهرستان خوسف گفت: بعد از شهرستان شدن خوسف تحولاتی که شایسته این شهرستان تازه تاسیس باشد، انجام نشده و هنوز بیش از 90 درصد چارت اداری دستگاه های اجرایی ابلاغ نشده است.وی بیان کرد: با توجه به تکمیل نبودن کادر اداری دستگاه های اجرایی شهرستان خوسف پاسخگویی به استعلامات مراجعین، به ادارات کل استان ارجاع داده می شود که این موضوع مشکلات زیادی برای مردم به وجود آورده است.فرماندار خوسف گفت: نرخ پراکندگی جمعیت در استان خراسان جنوبی 5.1 نفر در کیلومتر مربع است و این نرخ در شهرستان خوسف 1.7 می باشد و با توجه به اینکه اعتبارات توزیعی براساس جمعیت است با این پراکندگی و ادامه این روند تکمیل زیرساخت های شهرستان چندین سال دیگر طول خواهد کشید.وی ادامه داد: با توجه به تعریف روندهای طولانی و استعلام های متفاوت توسط دستگاه های اجرایی فرایند واگذاری زمین برای سرمایه گذاری بسیار زمان بر بوده و لازم است اختیارات بیشتری به شهرستان ها واگذار شود.شفیعی گفت: برای تسهیل در واگذاری زمین در روستاها پیشنهاد شده است بنیاد مسکن انقلاب اسلامی مجتمع کارگاهی و تولیدی را اطراف روستاها تعریف کند تا مردم برای دریافت زمین با مشکلات کمتری مواجه باشند.وی ظرفیت های شهرستان خوسف را منحصر بفرد دانست و افزود: با توجه به اینکه اشتغال حدود 90 درصد جمعیت شهرستان در کشاورزی و دامداری است و خشکسالی های 19 ساله مشکلات زیادی برای این قشر بوجود آورده لازم است از ظرفیت های کشاورزای و دامداری استفاده بیشتری کرد.وی بازاریابی محصولات کشاورزی را یکی از عمده ترین مشکلات کشاورزان شهرستان خوسف ذکر کرد و گفت: با استفاده از ظرفیت شرکت های دانش بنیان و صنایع تبدیلی برای افزایش درآمد کشاورزان و دامداران می توان به رفع این مشکل کمک کرد.فرماندار خوسف ادامه داد: در جهت تکمیل تولید چند واحد فرآوری محصولات کشاورزی و ایجاد کشتارگاه صنعتی از محل اعتبارات اشتغالزایی روستایی پس از تصویب در کارگروه های استانی و شهرستانی به بانک های عامل معرفی شده اند که متاسفانه مدیران بانکی همکاری شایسته ای با سرمایه گذاران ندارند.وی گفت: مدیران بانک ها نظرات شخصی خود را برخلاف نظرات کارشناسی دستگاه های متولی برای تخصیص اعتبارات تسهیلات اعمال می کنند که این گونه رفتارها باعث فرار سرمایه گذاران از استان می شود.شفیعی ادامه داد: قبل از سال 1396 تعداد سه واحد صنعتی و کارگاهی در شهرک صنعتی خوسف فعال بود و با پیگیری های انجام شده در سال جاری تعداد پنج واحد برای احداث کارخانه زمین دریافت زمین کرده اند و دو واحد نیز عملیات اجرایی ساخت آنها نیز شروع شده است.وی اظهار داشت: پنج واحد با سرمایه گذاری خارجی در ناحیه صنعتی شهرک شهید رحمانی فعالیت دارند و یکی از واحدها که بیش از 90 درصد کارهای عمرانی انجام شده است با توجه به اتفاقات ارزی با مشکلاتی برای راه اندازی آن مواجه هستند.فرماندار خوسف گفت: علیرغم برگزاری جلسات با مدیرعامل شرکت ایمیدرو برای تامین سنگ آهن متاسفانه این شرکت قرارداد دو ماه با سرمایه گذار منعقد می کند که با توجه به کوره این شرکت با شروع بکار آن امکان توقف در تولید وجود ندارد و در صورت توقف ضررهای زیادی متوجه سرمایه گذار می شود لذا انعقاد قراردادهای طولانی می تواند در راه اندازی آن تسریع نماید.وی ادامه داد: با راه اندازی پنج واحد صنعتی در ناحیه صنعتی شهید رحمانی برای حداقل 2 هزار نفر اشتغالزایی ایجاد خواهد شد.وی معادن را گنج ناشناخته برای تولید ثروت در استان برشمرد و گفت: علیرغم وجود این ثروت های خدادادی آنچنان که شایسته است نتوانسته ایم از این ظرفیت استفاده کنیم.شفیعی بیان کرد: چهار معدن طلا در خوسف وجود دارد که با فعال کردن این معادن، فرآوری و بهره برداری از آنها می توان تحول شگرفی در شهرستان خوسف بوجود آورد.وی گفت: گردشگری یکی دیگر از ظرفیت های بسیار خوب شهرستان خوسف است که می تواند با سرمایه گذاری به مراتب کمتر اشتغالزایی خوبی در شهرستان فراهم کرد.فرماندار خوسف با اشاره به مشکلات زیرساختی شهرستان در راه های روستایی، تامین آب شرب روستاها و گازرسانی به روستاها گفت: عملیات اجرایی گازرسانی به بخش جلگه ماژان با اعتبار 145 میلیارد ریال شروع شده است و به 38 روستای این بخش گازرسانی خواهد شد.وی با بیان اینکه خوسف پایین ترین سرانه ورزشی در استان خراسان جنوبی را دارد افزود: در مرکز شهرستان یک زمین ورزشی استاندارد وجود ندارد.شفیعی گفت: با هدف معرفی محصولات استراتژیک خوسف جشنواره های گل نرگس و عناب در این شهرستان برگزار شده که این جشنواره ها نقش اساسی در معرفی این محصولات داشته است.وی افزود: در جهت پربار شدن این جشنواره ها لازم است دستگاه های اجرایی با تشکیل کارگروه ها و کمیته ای تخصصی برنامه های زمانبدی و علمی برای آن تعریف کنند.خوسف در فاصله 36 کیلومتری بیرجند مرکز استان خراسان جنوبی واقع است.9866*3028            "}