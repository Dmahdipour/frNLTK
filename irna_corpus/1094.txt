{"onTitr":"","titr":" قالیباف: جهادگران پیش هیچ قدرتی سرخم نمی کنند","describe":" همدان- ایرنا - عضو مجمع تشخیص مصلحت نظام گفت: پیشکسوتان جهاد و شهادت و رزمندگان دوران دفاع مقدس در برابر هیچ قدرتی سرخم نمی کنند.", "text":"به گزارش ایرنا، محمدباقر قالیباف روز پنجشنبه در بیست و پنجمین مجمع فرماندهان و مسئولان پیشکسوت جهاد و شهادت در همدان، افزود: این قشر تربیت یافته و دست پرورده فرهنگی انقلاب اسلامی هستند که با تمام وجود به قدرت خدا اعتقاد دارند بنابراین به جز ایزد منان پیش هیچ کسی سر خم نمی کنند. عضو مجمع تشخیص مصلحت نظام بیان کرد: این پیشکسوتان با تبعیت از امر بنیانگذار کبیر انقلاب اسلامی جنگیدند اما کسانی در همان زمان با حرف امام راحل مبنی بر راه قدس از کربلا می گذرد مخالفت کرده و در خفا و علنی آن را تمسخر کردند.قالیباف یادآوری کرد: همچنین بسیاری در جریان جنگ تحمیلی گفتند به علت کم بودن تجهیزات نمی شود با دشمن جنگ جنگید لذا باید دنبال آتش بس رفت.وی ادامه داد: آنها مدعی بودند که ایران یک پنجم دشمن تجهیزات ندارد در حالیکه باید برای دست یافتن به پیروزی در جنگ سه برابر عراق تجهیزات داشته باشیم.قالیباف تاکید کرد: هدف از بیان این بهانه ها بازداشتن رزمندگان از جنگ با دشمن بود اما رزمندگان اسلام با تبعیت از فرامین امام خمینی (ره) در برابر رژیم بعثی عراق ایستادند.وی عنوان کرد: امروز ملت ایران کجا قرار دارد؟ وعده خدا حق است و این ملت هم اینک در اربعین حسنی زیارت در کربلا را به یکدیگر وعده می دهند. عضو مجمع تشخیص مصلحت نظام عنوان کرد: علت حضور کشورهای گروه 1+5 پای میز مذاکره، قدرت مجاهدت رزمندگان بود، مگرنه این قدرت های یاغی و مستکبر هرگز حاضر به سخن گفتن با کسی نیستند. قالیباف، توان و مجاهدت رزمندگان را نشانه قدرت دیپلماسی ایران دانست و گفت: این قدرت هژمونی آمریکا در منطقه خاورمیانه را کف بر روی آب کرده است. وی گفت: کشور در حوزه فرهنگی، اقتصادی و اجتماعی دچار مشکلات و چالش هایی است اما از منظر نظامی و دفاعی از جمله هنر جنگ، دارای سرمایه های بزرگ است. عضو مجمع تشخیص مصلحت نظام تاکید کرد: ایران اسلامی از نظر قدرت نظامی جزو پنج کشور مطرح جهان است همچنین در حوزه صنایع نظامی به عنوان پیچیده ترین صنعت در جهان می درخشد. قالیباف اضافه کرد: عده ای عنوان می کند چرا این کشور با وجود داشتن توان و فناوری ساخت موشک و در عرصه هوا و فضا، وضعیت مناسبی در صنعت خودرو ندارد که علت کسب این افتخارها در حوزه نظامی وجود مردان جهادگر و پیشکسوت دفاع مقدس است. وی اظهار داشت: همانگونه که امام راحل به جوانان این مرز و بوم اعتماد کردند، ما نیز باید عرصه را به این طیف واگذار و به جوانان اعتماد کنیم که در عرصه‌های نبرد جدید بهتر از ما می‌توانند کار کنند. عضو مجمع تشخیص مصلحت نظام ادامه داد: میدان را برای فعالیت جوانان باز نگهداریم چراکه آنها بهتر از ما می توانند مدیریت کنند هماهنگونه که انقلاب این فرصت را برای ما ایجاد کرد. قالیباف گفت: کشور زمانی در برابر سختی ها و مشقت های اقتصادی موفق می شود که مجاهدانه تلاش کند و در صورت اعتقاد و اعتماد به مردم، حرکت در مسیر الهی و در خدمت مردم بودن می توان مشکلات را کنار زد. وی با تاکید بر ضرورت تلاش همه افراد برای پیشرفت و آبادانی کشور بیان کرد: اگر همانند دوران مقدس همه توان خود را در طبق اخلاص بگذاریم، خداوند اقتصاد کشور را درست می کند.7526/2090/            "}