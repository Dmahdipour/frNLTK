{"onTitr":"","titr":" وقاحت سعودی و حامیانش در کتمان مرگ روزنامه نگار منتقد","describe":" تهران- ایرنا- روایت های گوناگون از ناپدید شدن و قتل روزنامه نگار عربستانی پس از ورود به کنسولگری سعودی در استانبول با واکنش های مختلف از سوی متحدان ریاض و مدعیان به ظاهر دو آتشه حقوق بشر بخصوص آمریکا روبه رو شده است.", "text":"اصرار ترکیه به ورود «جمال خاشقچی» روزنامه نگار منتقد عربستانی به کنسولگری سعودی و خارج نشدنش از این مکان با ارائه تصاویر مختلف از سویی و انکار حاکمان ریاض از سوی دیگر، قصه ناپدید شدن و مرگ وی را در این روزها به خوراک رسانه های منطقه ای و بین المللی تبدیل کرده است.هر چند که متحدان دولت عربستان بعضا با سکوت و ابهام آفرینی تلاش در منحرف کردن روند تعقیب ماجرا و به سرانجام نرسیدن درست آن را دستمایه رفتار خود قرار داده اند.   دولت ترامپ که دوشیدن گاو شیرده خود در منطقه خاورمیانه و حفظ منافع اقتصادی اش را بر همه چیز حتی تکرار شعارهای فریبنده دفاع از حقوق بشر و برخورد با پدیده ترور ارجح می داند،همچون موضوع تجاوز عربستان به یمن جانبداری از حاکمان سعودی در قضیه روزنامه منتقد عربستانی را در دستور کار دارد.این کشورها  که به  دلیل منافع مادی چشمان خود را بر فروش سلاح و انباشت زرادخانه های سعودی و کشتار مردم بی دفاع یمن بسته اند  هرگز به فشار علیه سعودی ها تن نخواهند داد. در ماجرای 11 سپتامبر 2001 و انفجار برج های دوقلوی مرکز تجارت جهانی در نیویورک نیز با اینکه نقش سعودی ها در این حادثه پر رنگ و به وضوح روشن بود اما واشنگتن در قبال آن نه تنها کوتاه آمد بلکه بعدها با وقاحت تمام ایران را به دست داشتن در این حادثه متهم کرد و در صدد باج خواهی برآمد.اسناد منتشر شده در این باره توسط مقام های امنیتی نشان داد که ریشه مشکل نه در افغانستان و عراق، بلکه در داخل آمریکا و هم پیمانان این کشور است. بر مبنای اسناد بیست و هشت صفحه ای که توسط ویکی لیکس منتشر شد از مجموع 19 نفری که در دزدیدن 4 هواپیما برای حمله به برجهای دو قلوی آمریکا مشارکت داشتند 15 نفرشان تبعه عربستان بودند. افرادی که در آمریکا تحصیل و زندگی می کردند اما با اعضای القاعده و گروهک های تروریستی در خارج از آمریکا ارتباط داشتند. البته ردگیری تماس های تلفنی این افراد نشان داد که آنها علاوه بر مفتی ها و چهره های افراطی وهابی و تکفیری با شماری ازچهره های سیاسی حکومت عربستان نیز در ارتباط بودند و به نظر می رسید که این حادثه تروریستی با مشارکت مقام های این کشور طراحی و اجرا شده بود. بعد از این حادثه انتظار می رفت رابطه آمریکا و عربستان کاهش یابد اما منافع سیاسی پشت پرده مانع از بر هم خوردن این رابطه شد. در گزارش های پی در پی تاکید شد که خانواده سلطنتی در جریان این حمله تروریستی نبودند و به همین دلیل هم مانعی بر سر ادامه رابطه آمریکا و عربستان وجود ندارد.در ماجرای ناپدید شدن روزنامه نگار عربستانی در کنسولگری سعودی در استانبول ترکیه نیز تبانی و چشم پوشی این موضوع از سوی دولت آمریکا و دیگرحامیان نسبت به ترور و سرکوب مخالفان از سوی حکومت ریاض در خارج از این کشور رخ نمایی می کند.  دونالد ترامپ رئیس جمهوری آمریکا پیشتر در واکنش به این موضوع گفته بود که قصد ندارد سرمایه گذاری های عربستان در این کشور را با وجود نگرانی ها در خصوص سرنوشت خاشقچی روزنامه نگار عربستانی متوقف کند.وی افزود: توقف سرمایه گذاری های عربستان سعودی در آمریکا این کشور را به راحتی به سمت سرمایه گذاری و انتقال سرمایه به بازارهای دیگر مانند روسیه یا چین سوق خواهد داد.ترامپ گفت: واشنگتن انتظار دارد که به زودی گزارشی در خصوص سرنوشت خاشقچی منتشر و سرنوشت وی معلوم شود.رئیس جمهوری فرانسه نیز در واکنشی محتاطانه و دیر هنگام به ناپدید شدن خاشقچی روزنامه نگار منتقد سعودی این موضوع را پدیده ای  خطرناک عنوان کرد.امانوئل مکرون تاکید کرد که در باره خاشقچی که پس از ورود به کنسولگری کشورش در استانبول ترکیه ناپدید شد، هنوز با پادشاه یا ولیعهد عربستان گفت و گو نکرده است.وی همچنین خواستار انجام تحقیقات به منظور روشن شدن تمامی زوایای این ماجرا شد.مکرون همچنین یادآورشد که فرانسه نهایت تلاش خود را برای روشن شدن حقایق مربوط به این موضوع انجام خواهد داد.این اظهارات در حالی است که تحلیلگران فرانسوی پیشتر از عدم واکنش دولت خود به این موضوع انتقاد کرده بودند.یک مقام امنیتی ترکیه امروز به خبرگزاری رویترز گفت که محققان این کشور برای ورود به کنسولگری عربستان آماده اند و در این باره منتظر مجوز سعودی ها هستند. روزنامه واشنگتن پست به نقل از مقام های آمریکایی و ترکیه ای نوشت، دولت ترکیه به مسئولان آمریکا گفته است که مستنداتی صوتی و تصویری در اختیار دارد که ثابت می کند، خاشقچی در داخل کنسولگری عربستان در استانبول کشته شده است.به گزارش ایرنا، این مقام ها به واشنگتن پست گفتند، این اسناد نشان می دهد یک تیم امنیتی سعودی خاشقچی را در کنسولگری بازداشت کرده و سپس وی را به قتل رسانده و مثله کرده است.یک منبع آگاه که خواست نامش ذکر نشود، گفت: سند صوتی از داخل کنسولگری بیان می کند که پس از ورود جمال چه اتفاقی افتاده است.وی افزود: در این فایل صوتی صدای خاشقچی و مردانی را می توان شنید که به عربی سخن می گویند. می توان شنید که وی چگونه بازجویی و شکنجه شده و به قتل رسیده است. یک منبع دیگر نیز اظهار داشت که طبق سند صوتی می توان صدای ضرب و شتم خاشقچی را شنید. به نوشته واشنگتن پست، وجود این شواهد توضیح می دهد که چرا مقام های ترکیه سریعا عربستان سعودی را مقصر قتل خاشقچی معرفی کردند. اما این مقام ها در انتشار این اسناد محتاط بوده و بیم آن دارند که نحوه جاسوسی ترک ها از خارجی ها در کشورشان را افشا کند.هنوز معلوم نیست که آیا مقام های آمریکایی این اسناد صوتی و تصویری را مشاهده کرده یا شنیده اند. اما مقام های ترکیه محتوای این اسناد را برای همتایان آمریکایی خود تشریح کرده اند.شبکه تلویزیونی «ان.تی.وی» ترکیه نیز اعلام کرد که برای بررسی و تحقیق درباره سرنوشت خاشقچی روزنامه نگار ناپدید شده، دو هیات از عربستان سعودی به شهر آنکارا و استانبول ترکیه اعزام شده است.ابراهیم کالین سخنگوی ریاست جمهوری ترکیه نیز پنجشنبه شب اعلام کرد که برای مشخص شدن سرنوشت، گروه کاری مشترک بین ترکیه و عربستان تشکیل می شود و به نظر می رسد اعزام این دو هیات، در رابطه با تشکیل این گروه کاری باشد.شبکه ان.تی.وی همچنین اعلام کرد که عربستان  علاوه بر اعزام یک هیات تحقیقاتی به استانبول، یک هیات سیاسی نیز به آنکارا اعزام کرده و قرار است اعضای این هیات با مقام های ترکیه دیدار کنند.انتظار برای تعیین سرنوشت و اعلام خبر دقیق از سرنوشت خاشقچی روزنامه نگار ناپدید شده در کنسولگری عربستان  در شهر استانبول ترکیه ادامه دارد و رسانه ها اعلام می کنند که او توسط آل سعود به قتل رسیده  ولی هنوز این موضوع به صورت رسمی تائید و اعلام نشده است.خیابان ها اطراف و ساختمان کنسولگری عربستان سعودی در استانبول از زمان اعلام ناپدید شدن خاشقچی تحت تدابیر شدید امنیتی پلیس ترکیه قرار دارد و اکنون تمامی ورود و خروج به آنجا در مقابل دوربین انبوه خبرنگاران که برای پوشش خبری مربوط به خاشقچی در محل حاضر شده اند، انجام می شود.هنوز از سرنوشت دقیق خاشقچی که از روز دوم اکتبر(10 مهرماه) به محل ساختمان کنسولگری عربستان سعودی در شهر استانبول مراجعه کرده و ناپدید شده، خبر دقیقی در دست نیست ولی منابع غیررسمی پلیس به رسانه ها گفته اند که اسناد و شواهد نشان می دهد که او از ساختمان کنسولگری خارج نشده است.رسانه های ترکیه، قتل در ساختمان کنسولگری، ربایش و قتل در محلی دیگر و نیز ربایش و زنده بودن خاشقچی را سه گزینه محتمل در مورد او اعلام می کنند.همزمان با تلاش عوامل پلیس، سه روز پیش دادستانی کل استانبول تحقیقات قضایی را درباره پرونده خاشقچی  آغاز کرد و به رغم تلاش قضایی، اطلاعاتی و پلیسی دولت ترکیه و ادعای بدون سند رسانه های خبری به نقل از منابع ناشناس، هنوز وضعیت خاشقچی نامشخص است.دولت ترکیه که بررسی وضعیت او را در اولویت کاری خود قرار داده، تاکنون نتیجه آخرین بررسی های خود را به شکل رسمی اعلام نکرده است و مقام های این کشور روش محتاطانه ای را در اظهار نظر درباره وضعیت خاشقچی در پیش گرفته اند.ترامپ رئیس جمهوری آمریکا همچنین درباره ناپدید شدن خاشقچی در استانبول  مدعی شده که ماموران و بازپرس های آمریکایی در این باره با ترکیه همکاری می کنند اما رسانه های ترک به نقل از یک مقام دولت آنکارا این ادعای ترامپ را دروغ خواندند.رجب طیب اردوغان رئیس جمهوری ترکیه روز پنجشنبه بار دیگر با تاکید بر ضرورت تعیین سرنوشت خاشقچی روزنامه نگار ناپدید شده در ساختمان کنسولگری عربستان در استانبول گفت: همه ابعاد حادثه ناپدید شدن خاشقچی را بررسی کرده ایم چرا این رویداد در کشور ما رخ داده و هرگز در خصوص وضعیت این روزنامه نگار عربستانی سکوت نخواهیم کرد.وی افزود: بلافاصله پس از شنیدن خبر ناپدید شدن خاشقچی، به وزارت خارجه، وزارت دادگستری و سازمان اطلاعات دستورات لازم برای پیگیری این حادثه را دادم به طوری که همه اقدام های ضروری از جمله ورود و خروج ها به ترکیه توسط ماموران امنیت و اطلاعات تحت کنترل شدید قرار گرفت و همچنان تا روشن شدن وضعیت این روزنامه نگار عربستانی، عملیات امنیتی و اطلاعاتی ما ادامه دارد.رئیس جمهوری ترکیه تاکید کرد: ساختمان کنسولگری عربستان مورد بازرسی ماموران امنیتی ـ اطلاعاتی ما قرار گرفت و با قاطعیت اعلام می کنم که تلاش عوامل پیگیر این حادثه از جمله مقام های وزارت خارجه، وزارت دادگستری و مقام های  اطلاعاتی همچنان ادامه دارد و اکنون نمی توانم بر اساس اطلاعات و احتمالات دریافتی، ارزیابی خاصی را بیان کنم اما در خصوص وضعیت خاشقچی نگرانی هایی داریم.به گزارش ایرنا، روز چهارشنبه پلیس ترکیه تصاویر و ویدیوی ورود و ترددهای مشکوک 15 دیپلمات سعودی به استانبول را که به ادعای رسانه‌های ترکیه تیم ترور خاشقچی هستند، منتشر کرد.رسانه های خبری ترکیه الطبیقی و البستانی دو نفر از این افراد را ماموران رده بالای امنیتی و از نزدیکان &#39;محمد بن سلمان&#39; ولیعهد عربستان عنوان کرده اند.خاشقچی که از منتقدان آل سعود است دوم اکتبر (دهم مهر ماه) برای دریافت اسناد مربوط به ازدواجش وارد کنسولگری عربستان در استانبول شد اما پس از آن اطلاعی از سرنوشت وی در دست نیست. مقام های سعودی مشارکت در ناپدید شدن وی را رد کرده اند. ترکیه روز پنجشنبه اعلام کرد که با درخواست عربستان برای تشکیل کمیته مشترکی به منظور بررسی پرونده ناپدید شدن خاشقچی موافقت کرده است.در میان اعضای کاخ سفید، کنگره و مقام های اطلاعاتی آمریکا این باور وجود دارد که خاشقچی زنده نیست و باید عربستان را مقصر دانست.این باور تا حدودی ناشی از گزارش های اطلاعاتی آمریکا پیش از ناپدید شدن خاشقچی است که نشان می دهد  بن سلمان ولیعهد سعودی دستور داده بود خاشقچی طی عملیاتی به عربستان کشانده شود.مقام های اطلاعاتی و کارشناسان بر این باورند که در روزهای گذشته تیم امنیتی 15 نفره از عربستان به استانبول رفتند تا خاشقچی را دستگیر و عربستان سعودی برگردانند. یک منبع که از محتوای فایل صوتی آگاه است اظهار داشت که این سند نشان می دهد پس از قتل خاشقچی، تیم امنیتی به خانه سر کنسول رفتند. به آنها گفته شده بود که سریعا خود را به خانه وی برسانند. در این باره دستکم سند یک تماس تلفنی در دست است.با این حال به نظر می رسد آمریکا که همچون گذشته به خاطر منافع اقتصادی و با وجود اثبات نقش سعودی ها در حوادث تروریستی حتی با کشته شدن اتباع خود از جمله در حادثه  11 سپتامبر مماشات و چشم پوشی کرد، این بار نیز ناپدید شدن خاشقچی را وجه المصالحه منافع اش با ریاض قرار دهد.شبد**1480**1010            "}