{"onTitr":"","titr":" جهاد کشاورزی اردبیل کارشناس فنی سیب زمینی تربیت می کند","describe":" اردبیل - ایرنا - رییس مرکز تحقیقات ، آموزش کشاورزی و منابع طبیعی استان اردبیل گفت: برنامه تربیت کارشناس فنی سیب زمینی با جدیت در این استان دنبال می شود.", "text":"به گزارش ایرنا ، حسین کربلایی خیاوی روز سه شنبه در همایش تربیت کارشناس فنی سیب زمینی در مرکز آموزش علمی کاربردی جهاد کشاورزی استان افزود: سالانه 20 تا 25 هزار هکتار از اراضی حاصلخیز استان زیر کشت سیب زمینی می رود و 700 تا 750 هزار تن محصول سیب زمینی از مزارع دشت اردبیل برداشت می شود.وی با اشاره به اهمیت زراعت این محصول استراتژیک در ایجاد اشتغال و درآمد و صادرات اظهار داشت: با تربیت کارشناسان فنی بیش از پیش نظارت دقیق و فنی بر روی محصول سیب زمینی از زمان کاشت تا برداشت و انبارداری خواهیم داشت.او افزود: کارشناسان فنی که در این دوره های تخصصی موفق به اخذ پایان دوره می شوند کشاورزان را در مواقع خشکسالی و کم آبی به بهترین نحو ممکن در تولید حداکثر محصول در واحد سطح هدایت می کنند.وی بیان کرد: این کارشناسان بهترین تاریخ کاشت ، بهترین رقم برای کاشت ، زمان های مناسب آبیاری و تغذیه گیاهی و اصول مبارزه با علف های هرز و آفات و بیماری ها را به کشاورزان و بهره برداران در نقاط سیب زمینی خیز استان راهنمایی می کنند. جاوید صحرایی ، مدیر روابط عمومی سازمان جهاد کشاورزی استان اردبیل نیز در این نشست گفت: لازمه پیشرفت در بخش کشاورزی بویژه موفقیت در تولید سیب زمینی استفاده از آخرین تکنولوژی بروز جهانی است. وی رسانه ای کردن اخبار مربوط به دستاوردهای محققان و پژوهشگران مراکز تحقیقات کشاورزی و منابع طبیعی استان را جزو وظایف لاینفک روابط عمومی دانست و افزود: همه باید از آخرین دستاوردهای بخش کشاورزی و منابع طبیعی باخبر باشند. استان اردبیل در سال های اخیر در زمینه تولید سیب زمینی رتبه اول و دوم کشوری را به خود اختصاص داده و قطب فعال در تولید سیب زمینی کشور است.استان اردبیل با تولید حدود 800 هزار تن حدود 15 تا 20 درصد سیب زمینی کشور را تولید می کند که از لحاظ کیفیت ، درصد ماده خشک ، وجود کمترین میزان باقی مانده سموم و کود در سطح کشور از جایگاه خاصی در تولید محصول پاک برخوردار است.سیب زمینی تولیدی اردبیل از لحاظ کیفیت و کمیت قابل رقابت با سیب زمینی های تولیدی کشورهای اروپایی بوده و حتی از لحاظ محتویات نسبت به ارقام اروپایی برتر است.6018            "}