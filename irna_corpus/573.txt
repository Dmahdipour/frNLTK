{"onTitr":" مدیرکل امور اجتماعی استانداری:    ","titr":" جمعیت کم برای روستاهای قم مناسب نیست","describe":" قم - ایرنا -  مدیرکل امور اجتماعی و فرهنگی استانداری قم گفت: درحالی که پس از پیروزی انقلاب اسلامی زیرساخت های عمرانی و امکانات قابل توجهی در روستاهای قم دایر شد اما جمعیت ساکن در این مناطق بسیار کم است که این مساله مناسب استان نیست.", "text":"عطاالدین قاسمی روز جمعه درگفت و گو با ایرنا، بیان کرد: یکی از مهمترین عوامل برای اجرای موفق برنامه های فرهنگی و اجتماعی در هر منطقه ای، میزان جمعیت بومی آن است که متاسفانه این عامل در روستاهای قم چشمگیر نیست و به غیر از ایام تعطیل و مناسبت های خاص، بسیاری از روستاهای استان، جمعیت ساکن قابل توجهی ندارند.وی افزود: البته فعالیت های فرهنگی و اجتماعی در مناطق روستایی استان با وجود همین جمعیت کم نیز به خوبی جریان دارد و نهادهای مختلف از جمله دهیاری ها مانند یک مجموعه مدیریتی کارآمد، برنامه های متنوعی را در این مناطق اجرا می کنند.وی ادامه داد: امروز روستاهای قم از ظرفیت های فرهنگی و اجتماعی مطلوبی در سطح مساجد، حسینیه ها، مدارس، کتابخانه ها و خانه های سلامت برخوردار هستند و کارگاه های ارتقاء سطح آگاهی خانواده ها به منظور افزایش مهارت روستائیان در مقابل آسیب های اجتماعی، به طور مستمر در این مناطق برگزار می شود.قاسمی گفت: تلاش برای ایجاد فرصت های شغلی پایدار از طریق پرداخت تسهیلات ارزان قیمت و تشویق سرمایه گذاران برای انجام فعالیت های اقتصادی در مناطق روستایی از دیگر اقداماتی است که به منظور رونق کسب و کار و کاهش آسیب های اجتماعی در روستاهای قم در دستور کار مسئولان استان قرار دارد.قم دارای یک شهرستان به همین نام و پنج بخش کهک، جعفریه، سلفچگان، خلجستان و مرکزی است؛ جمعیت ساکن در مناطق روستایی قم، کمتر از پنج درصد جمعیت کل استان است.طبق سرشماری عمومی نفوس و مسکن در سال 1395، قم دارای 127 روستا با جمعیت بالای 20 خانوار است؛ جمعیت ساکن مناطق روستایی این استان بیش از 55 هزار و 865 تن است که در قالب 17 هزار و 385 خانوار زندگی می کنند.7405/ 6133/            "}