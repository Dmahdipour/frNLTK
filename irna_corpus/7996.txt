{"onTitr":"","titr":" رای دادگاه لاهه حقانیت ایران در مجامع بین المللی را ثابت کرد","describe":" تبریز - ایرنا - نماینده ولی فقیه در آذربایجان شرقی و امام جمعه تبریز با اشاره به صدور رای دادگاه لاهه به نفع ایران و محکومیت امریکا، گفت: رای دادگاه لاهه حقانیت جمهوری اسلامی در مجامع بین المللی را ثابت کرد.", "text":"به گزارش ایرنا، حجت الاسلام محمدعلی آل هاشم در خطبه های نماز جمعه این هفته تبریز اظهار داشت: پس از خروج امریکا از برجام و بازگرداندن تحریم های ظالمانه و نامشروع علیه کشورمان، ایران شکایتی به دادگاه لاهه بر علیه امریکا ارائه داد که دادگاه بر حقانیت جمهوری اسلامی رای صادر کرد.وی رفتار جمهوری اسلامی در برابر سلطه امریکا را درس بزرگی برای سایر کشورها دانست و گفت: چند کشور اروپایی اعلام کرده اند که درصدد راه اندازی شبکه مالی مستقلی هستند تا در برابر تحریم های امریکا علیه جمهوری اسلامی بایستند.امام جمعه تبریز این اقدام کشورهای اروپایی را نشانه استقلال آنها از امریکا عنوان کرد و افزود: این شبکه مالی می خواهد قبل از 13 آبان زمان اجرای تحریم های امریکا علیه ایران، اجرایی شود.حجت الاسلام آل هاشم با اشاره به برگزاری رزمایش بزرگ بسیجیان در سراسر کشور، اظهار داشت: این رزمایش، نمایشی از توان بی بدیل بسیج است که تمام همت‌ها را صرف خدمت رسانی به کشور کرده‌اند و نقطه اوج این رزمایش نیز با حضور رهبر معظم انقلاب در ورزشگاه آزادی رقم خورد.وی بیانات رهبر معظم انقلاب در اجتماع عظیم بسیجیان را بسیار راه‌گشا دانست و افزود: جان کلام مقام معظم رهبری در این سه جمله «عظمت ایران، اقتدار جمهوری اسلامی ایران و شکست ناپذیری ایران عزیز» خلاصه می‌شود.حجت الاسلام آل هاشم با قدردانی از سپاه عاشورا و بسیجیان استان در رابطه با اجتماع باشکوه بسیجیان در تبریز، اظهار داشت: بسیجیان در این اجتما‌ع پاسخ محکمی به یاوه گویی‌های دشمنان دادند.امام جمعه تبریز خاطرنشان کرد: اگرچه دشمنان تلاش می‌کنند که تصویری مغرضانه از جشنواره خدمت رسانی سپاه و بسیج ارایه داده و فضا را امنیتی و خفقان جلوه دهند اما هرگز این گونه نیست.وی با اشاره به تعیین رییس جمهور، رییس مجلس و نخست وزیر عراق، گفت: هر سه این افراد از گزینه‌های مطلوب جبهه مقاومت هستند و دنیا ببیند که پول و قدرت سیاسی کشورهایی مثل امریکا و عربستان نمی‌تواند آرایش سیاسی دولت عراق را تعیین کند.امام جمعه تبریز با بیان اینکه امروز اخبار خوش این چنینی نشانگر اقتدار جمهوری اسلامی است، افزود: بدون شک چنین تحولاتی نشان داد جمهوری اسلامی ایران در جایگاه ابتکار عمل راهبردی قرار گرفته و سران استکبار نیز از سر استیصال به هیاهو و زوزه‌کشی رو آورده‌اند.وی در ادامه خطبه‌ها با اشاره به مشکلات کامیون‌داران گفت: ضدانقلاب تلاش می‌کند تا این موضوع را بهانه ای برای ایجاد تنش در جامعه قرار دهد، از این‌رو نباید اجازه سوءاستفاده داد.نماینده‌ ولی‌فقیه در استان ادامه داد: قدردان کامیون‌دارانی هستیم که با توجه به وجود مشکلات به کار خود ادامه داده و بهانه به دست دشمن ندادند. وی به فراررسیدن سالگرد شهادت امام سجاد(ع) اشاره کرد و گفت: این امام همام پس از واقعه عاشورا با شرایط سخت و اختناق، ۳۴ سال ماموریت هدایت شیعیان و مسلمان را بر عهده داشت. حجت الاسلام آل‌هاشم با اشاره به آغاز هفته نیروی انتظامی گفت: امنیت یکی از نیازهای اصلی جامعه بشری است و پلیس از جمله نهاد اصلی دخیل در ایجاد، حفظ و افزایش امنیت است. نماینده‌ ولی‌فقیه در استان در ادامه با اشاره به فرارسیدن روز دامپزشکی گفت: کنترل بیماری‌های دامی، طیور و بیماری‌های مشترک بین انسان و دام یکی از وظایف این سازمان است که با تلاش‌های شبانه‌روز دامپزشکی در سطح استان و کنترل بیماری خدمات ارزشمندی انجام می‌دهند.وی همچنین به روز روستا و عشایر ( ۱۵ مهر ماه) اشاره کرد و گفت: با وجود خدمات دولت در رابطه با امکانات زندگی و رفاهی، بهداشتی برای روستاییان، باید قدردان این قشر باشیم چراکه عشایر نقش بسیار ارزشمند در دوران دفاع مقدس و انقلاب داشته و در حال حاضر نیز تولیدات بیشتر کشور از طریق آنها و به دست آنها انجام می‌ شود.امام جمعه تبریز همچنین خاطرنشان کرد: ۱۶ مهرماه روز جهانی کودک فرصتی است تا به خود بیاییم و به کودکان توجه جدی داشته باشیم .3071/6132            "}