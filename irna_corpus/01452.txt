{"onTitr":" استاندار اصفهان:    ","titr":" کمیته درمان برای حل مشکلات بیمارستان های خصوصی تشکیل شود","describe":" اصفهان - ایرنا - استاندار اصفهان گفت : کمیته درمان به منظور تعامل و توافق و رفع چالش ها و اختلاف های موجود بین دستگاه های اجرایی مختلف و بیمارستان های خصوصی تشکیل شود.", "text":"به گزارش ایرنا، محسن مهرعلیزاده چهارشنبه شب در نشست با روسای بیمارستان های خصوصی اصفهان در دفتر کارش افزود : اعضای این کمیته باید نمایندگان بیمارستان های خصوصی، معاون درمان دانشگاه علوم پزشکی، شورای همسوی بیمه ها و سایر دستگاه های اجرایی مرتبط با مسائل این بخش باشند. وی با بیان اینکه متمرکز ترین ساختار اداری در کشورمان مربوط به حوزه درمان و وزارت بهداشت است، اظهارداشت : بسیاری از تصمیم گیری ها و اعطای مجوزهای این حوزه در تهران صورت می گیرد در حالی که در اداره های دیگری مانند مالیات و بیمه این طور نیست. وی با اشاره به این که بیمارستان های خصوصی باید بتوانند بیماران غیر بیمه ای را پذیرش کنند خواهان تدبیر مسئولان استانی در این رابطه و تعیین تکلیف بیمارستان ها به ویژه درباره تعرفه ها شد. مهرعلیزاده با تاکید بر این که بخش خصوصی نباید به بیمه دولتی دل ببندد، تصریح کرد : بیمارستان های خصوصی برای توریسم درمانی و جذب گردشگران خارجی در این بخش تلاش بیشتری کنند. رییس دانشگاه علوم پزشکی اصفهان در این نشست گفت: رویکرد این دانشگاه درباره بخش خصوصی، همکاری و تعامل است و نه رقابت یا تقابل. طاهره چنگیز ادامه داد : هرچه بخش خصوصی در حوزه درمان فعال تر باشد، ازدحام مراجعه کنندگان در بیمارستان های دولتی کاهش می یابد. وی با اشاره به رویکرد وزارت بهداشت مبنی بر منضبط شدن درمان در استان ها، بیان کرد : اگر برای دادن مجوزها سخت گیری می شود برای بخش دولتی صدق می کند. چنگیز گفت : الزامی برای بیمارستان های خصوصی به منظور پذیرش بیمه هنگام ارائه خدمات غیر اورژانسی وجود ندارد اما ملزم به رعایت تعرفه های بخش خصوصی هستند. معاون درمان دانشگاه علوم پزشکی اصفهان با اشاره به این که این استان دارای حدود هفت هزار تخت بستری است، گفت : 35 درصد از آنها متعلق به بخش خصوصی و 65 درصد دولتی است. بهروز کلیدری افزود : سهم بخش خصوصی در حوزه درمان در برخی از استان های بزرگ همتراز اصفهان نزدیک به 50 درصد است. وی با اشاره به این که بر اساس برنامه های چشم انداز 1404 ظرفیت تخت های بستری استان اصفهان باید به 2 برابر رقم فعلی یعنی 14 هزار تخت برسد، تصریح کرد : با برنامه ریزی هایی که در استان صورت گرفته، مقرر شده است این ظرفیت تا سال 1404 به 16 هزار تخت برسد و سهم بخش خصوصی به 46 درصد افزایش پیدا کند. کلیدری، رویکرد معاونت درمان دانشگاه علوم پزشکی اصفهان را تسهیل کننده کار با رعایت ایمنی بیماران ذکر و اضافه کرد: ما خواهان ارائه خدمات پاک در همه مراکز درمانی و جلوگیری از تقاضاهای القایی برای کسب درآمدهای بیشتر هستیم. استان اصفهان دارای حدود هفت هزار تخت بیمارستانی، 52 بیمارستان (37 دولتی و 15 خصوصی و خیریه)، حدود 500 پایگاه سلامت شهری، بیش از 520 باب خانه بهداشت روستایی و 80 مرکز خدمات جامع سلامت روستایی است. /6026/3011            "}