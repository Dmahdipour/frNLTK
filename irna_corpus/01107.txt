{"onTitr":" نماینده ولی فقیه در کاشان:    ","titr":" بیانات رهبران انقلاب در زمینه آموزش عالی تبدیل به قانون شود","describe":" کاشان- ایرنا- نماینده ولی فقیه در شهرستان و امام جمعه کاشان، از مسئولان دانشگاهی خواست تا بیانات حضرت امام خمینی (ره) و رهبری معظم انقلاب در زمینه آموزش عالی کشور را در جریان نشست ها و دیدارها استخراج و قوه مقننه آن را به قانون تبدیل کنند.", "text":"به گزارش خبرنگار ایرنا، آیت الله عبدالنبی نمازی روز پنجشنبه در دیدار سرپرست دانشگاه آزاد اسلامی گفت: نظام آموزش در حوزه و دانشگاه نیازمند تحول در مسیر تربیت مدیران آینده کشور و رهبران معنوی جامعه است و باید در این راه از بیانات بنیانگذاران انقلاب بهره گرفته شود. وی بیان کرد: برای اداره درست حکومت در نظام اسلامی نیازمند مردان بزرگی هستیم که توان اجرای کارهای بزرگ داشته باشند و این بزرگی به معنای دوری از مال، مقام و خدمت با کرامت برای مردم است. نماینده ولی فقیه در شهرستان و امام جمعه کاشان اضافه کرد: امروز با وجود نعمت حکومت توحیدی در ایران، حوزه های علمیه و فرهیختگان دانشگاهی در برابر آزمون الهی قرار دارند که میزان حرکتشان در مسیر تحقق هدف ها و آرمان های امام راحل را مشخص می کند.وی به ساده زیستی امیر المومنین (ع) و امام راحل در اوج قدرت اشاره کرد و افزود: برکت مکتب علوی است که ساده زیستی با قرار گرفتن در اوج سیاست و اقتدار را ممکن کرده و اداره حکومت با این شاخص ها از عهده هر شخصی ساخته نیست.نمازی تصریح کرد: بزرگی مردان کشور در خارج شدن از تعلقات دنیایی است؛ اینکه به دنبال نان، سمت و صندلی با یکدیگر مسابقه و رقابت نداشته باشند و با کراهت، بر اساس تکلیف پست ها را بپذیرند.وی با اشاره به ناراحتی مردم از روی دادن برخی مسائل، رقابت ها و درگیری های دور از شان مدیران نظام توحیدی ادامه داد: یکی از دغدغه ها مساله تحول در نظام آموزشی حوزه و دانشگاه است و کمبود یک دانشگاه راهبردی برای پرورش کادرهای نظام احساس می شود.عضو مجلس خبرگان رهبری گفت: دنیا اقیانوس متلاطمی است که بسیاری در آن غرق شدند و به این سادگی هر شخصی با داشتن مدرک نمی تواند از عهده مدیریت در نظام توحیدی به ویژه در شرایط سخت برآید.سرپرست دانشگاه آزاد اسلامی نیز در این دیدار بیان کرد: این مجموعه نیز پیش تر در بحث تعلیم و تربیت کم توجهی داشت و برای این موضوع ارزش چندانی در متن قائل نبودند اما هم اکنون توجه جدی به آن صورت می گیرد. محمدمهدی طهرانچی اضافه کرد: دانشگاه آزاد اسلامی در توسعه هوشمند منطقه ای نیز تا کنون خوب کار کرده اما باید قوی تر عمل کند چرا که به دلیل نبود جریان پشتیبان در نقاطی مانند مازندران واحدهای نساجی به یکباره دچار رکود شدند.وی عنوان کرد: کاشان نیز از دیرباز در صنعت نساجی به ویژه فرش پیشرفته بوده که دانشگاه ها و مرکزهای آموزش عالی منطقه باید به عنوان موتور محرک صنعت نساجی و فرش فعالیت ها را ساماندهی کنند.سرپرست دانشگاه آزاد اسلامی با اشاره به فعالیت 700 مدرسه تحت پوشش گفت: آموزش های لازم در این زمینه می تواند از این مدرسه ها آغاز شود.به گزارش ایرنا، طهرانچی به منظور بازدید از بخش های مختلف دانشگاه آزاد اسلامی کاشان و آیین آغاز اکران همزمان فیلم‌های انقلاب و دفاع مقدس در دانشگاه های آزاد ۱۰ استان کشور به این شهرستان سفر کرده است. افزون بر سه هزار دانشجو در دانشگاه آزاد اسلامی کاشان به تحصیل اشتغال دارند. کاشان با جمعیت افزون بر 365 هزار نفر در فاصله نزدیک به 200 کیلومتری شمال اصفهان واقع می باشد. 6136/8123            "}