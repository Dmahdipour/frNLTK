{"onTitr":"","titr":" 42 عضو بیماران مرگ مغزی در کهگیلویه و بویراحمد اهدا شد","describe":" گچساران - ایرنا - مسئول هماهنگ کننده تیم پیوند اعضای دانشگاه علوم پزشکی یاسوج گفت: 42 عضو حیاتی شامل کلیه، کبد، قرنیه و پانکراس بیماران مرگ مغزی این استان از ابتدای سال جاری تاکنون به بیماران نیازمند اهدا شده است.", "text":"سینا سعیدی نیا روز سه شنبه در گفت و گو با خبرنگار ایرنا افزود: امسال خانواده 13 بیمار مرگ مغزی در کهگیلویه و بویراحمد اعضای بیماران مرگ مغزی خود را اهدا کردند. وی گفت: در این مدت 24 کلیه، 13 کبد، چهار قرنیه و یک پانکراس از بدن بیماران مرگ مغزی اهدا کننده در این استان برداشت و برای پیوند به بیمارستان شیراز ارسال شد. سعیدی تصریح کرد: آخرین اهدای عضو بیماران مغزی بامداد امروز از سوی سید عبدل موسوی زاده در بیمارستان شهید بهشتی یاسوج انجام شد. سعیدی ابراز داشت: 2 کلیه و کبد این بیمار مرگ مغزی از بدنش جدا شد و برای پیوند به بیمارستان بوعلی سینای شیراز انتقال یافت. سیدعبدل موسوی زاده 30 ساله از اهالی روستای کوشک بویراحمد در حادثه تصادف در کمربندی جاده یاسوج - اصفهان دچار مرگ مغزی شد. مسئول هماهنگ کننده تیم پیوند اعضای دانشگاه علوم پزشکی یاسوج گفت: 210 بیمار دیالیزی در کهگیلویه و بویراحمد زندگی می‌کنند که 143 نفر از آنها چشم انتظار پیوند کلیه هستند. سعیدی نیا افزود: 30 درصد از بیماران دیالیزی این استان به دلیل کهولت سن شرایط پیوند کلیه را ندارند. وی تصریح کرد: تنها راهکار برای بهبود بیماران دیالیزی پیوند عضو است. افزون بر یک هزار و 200 مورد اهدای عضو در پنج سال گذشته در کهگیلویه و بویراحمد صورت گرفته است. واحد فراهم آوری پیوند اعضا از سال 1390 در دانشگاه علوم پزشکی استان کهگیلویه و بویراحمد فعال شده است. جوان‌ترین اهدا کننده عضو در استان کهگیلویه و بویراحمد کودک 19 ماهه و مسن‌ترین اهدا کننده عضو فردی 71 ساله بوده است. انجمن اهدای عضو در سال گذشته در یاسوج مرکز کهگیلویه و بویراحمد با هدف ترویج بیشتر فرهنگ اهدای عضو تشکیل شده است. افزون بر پنج هزار نفر از مردم نوع‌دوست و نیکوکار استان فرم اهدای عضو بعد از مرگ را تکمیل کرده‌اند. 8143/6110            "}