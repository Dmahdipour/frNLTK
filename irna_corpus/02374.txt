{"onTitr":" نماینده دائم ایران در سازمان منع سلاح های شیمیایی :    ","titr":" پرونده سوریه در سازمان منع سلاح‌های شیمیایی سیاسی شده است","describe":" تهران – ایرنا – 'علیرضا جهانگیری' سفیر و نماینده دائم ایران در سازمان منع سلاح های شیمیایی بر لزوم اجتناب از سیاسی کاری در پرونده سوریه در سازمان منع سلاح های شیمیایی تاکید کرد.", "text":"به گزارش روز چهارشنبه ایرنا، جهانگیری در روز نخست اجلاس شورای اجرایی سازمان منع سلاح های شیمیایی در خصوص انهدام سلاح های شیمیایی سوریه، ضمن استقبال از پیشرفت های حاصله در این زمینه و با عنایت به همکاری دولت سوریه با سازمان منع سلاح های شیمیایی، بر اجتناب از سیاسی کاری در این پرونده و پرهیز از سیاه نمایی در خصوص همکاری سازنده سوریه با سازمان تاکید کرد.وی ضمن انتقاد از تصویب ساز و کار انتساب کاربرد سلاحهای شیمیایی در چهارمین کنفرانس ویژه کشورهای عضو کنوانسیون که فراتر از وظایف سازمان منع سلاح های شیمیایی است، تخصیص هرگونه بودجه برای اجرای این تصمیم غیر اجماعی و بحث برانگیز و تغییر ساختار سازمان منع سلاح های شیمیایی از جمله تاسیس اداره جدیدی تحت عنوان اداره ویژه انتساب را بدون توجیه دانست. سفیر و نماینده دائم کشورمان در مورد نحوه دستیابی به تصمیم کنفرانس ویژه کشورهای عضو اضافه نمود :متاسفانه برخی دولتهای عضو سازمان حتی در موضوعات حیاتی از تصمیمات اجماعی فاصله گرفته و بدنبال منحرف ساختن سازمان از ماهیت فنی آن هستند.سفیر کشورمان در خصوص دهمین دوره بین المللی ابعاد پزشکی کمک و حفاظت در برابر سلاح های شیمیایی که از 9 تا 13 مهرماه (1 تا 5 اکتبر) سال جاری در تهران برگزار گردید ؛  گفت : این دوره به منزله فرصتی ارزشمند برای تقویت دانش و مهارت پزشکان برای معالجه قربانیان سلاح های شیمیایی محسوب می گردد.هشتاد و نهمین اجلاس شورای اجرایی سازمان منع سلاح های شیمیایی از تاریخ 17 تا 20 مهر سال جاری در مقر این سازمان در لاهه برگزار می گردد.اروپام**3234** 1546            "}