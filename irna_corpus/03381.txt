{"onTitr":"","titr":" سفره کشورهای همسایه رنگین از ماهیان جنوب","describe":" بوشهر- پایگاه خبری - تحلیلی خلیج فارس گزارشی با عنوان کمبود و گرانی ماهی در بوشهر و سفره کشورهای همسایه رنگین از ماهیان جنوب را منتشر کرده است.", "text":"در گزارش خلیج فارس آمده است : افزایش قیمت ماهی، خرید این آبزی را برای ساحل نشینان بوشهری دشوار کرده و مصرف آن را در سبد غذایی اهالی استان کاهش داده است.از تیرماه سالجاری و با اجرای طرح 'دریابست' و در ادامه فصل یک ماهه صید میگو، قیمت ماهی سیر صعودی به خود گرفت، با این حال شهروندان امیدوار بودند با پایان یافتن فصل صید میگو، صیادان برای صید ماهی تلاش کرده و با افزایش عرضه در بازار، قیمت ها متعادل شود، اما چنین اتفاقی روی نداده و نرخ این آبزی روز به روز بالاتر رفته است.دشوار شدن خرید ماهی در شرایطی است که مردم انتظار دارند با همه دشواری های زندگی در مرز و تحمل رطوبت و گرمای بالا، دست کم آبزیان با قیمت مناسب به دست آنها برسد، نه اینکه این ماده پروتئینی روز به روز گرانتر شده و از سفره آنها حذف شود.نگاهی به قیمت ماهی های پرمشتری بازار بوشهر نیز حکایت از افزایش سرسام آور قیمت این آبزی دارد، طوری که در مقایسه با دو ماه گذشته، قیمت ها رشد دو برابری را تجربه می کند. مثلا هر کیلو ماهی شیر 65 هزارتومان، شوریده 70 هزارتومان، هامور 130 هزارتومان، سرخو 55 هزارتومان، حلوا سفید 250 هزارتومان قیمت خورده است.برخی شهروندان در گفتگو با خبرنگار ما ضمن انتقاد از گرانی روز افزون قیمت ماهی که مانع خرید این آبزی توسط آنها می شود، می گویند در انتظار تدبیری از سوی اتحادیه مربوطه و مسئولان مرتبط برای متعادل شدن قیمت هستند تا امکان خرید ماهی برای آنها نیز فراهم شود.یک خانم خانه دار که در بازار ماهی فروشان بوشهر مشغول بررسی قیمت ها می باشد، با گلایه از این وضعیت می گوید: وسعمان نمی رسد هر ماه برای خرید ماهی اقدام کنیم و معمولا دو ماهی یکبار برای خرید به بازار ماهی فروشان می آیم، ولی این بار قیمت ها نسبت به تیرماه خیلی بالا رفته و بین مغازه ها هرچه گشتم تا ماهی با قیمت ارزانتری پیدا کنم، تفاوت چندانی دیده نمی شود.یک مغازه دار هم که شاهد گفتگو ما با این شهروند است، با تایید گرانی قیمت ماهی می گوید: حقیقتا قیمت ها نسبت به قبل از فصل صید میگو تا حدود دو برابر افزایش داشته و من هم که شاگرد مغازه هستم، با این وضعیت نمی توانم ماهیان با کیفیتی مثل شیر با قیمت حدود 70 هزارتومان را خریداری کرده و به خانه ببرم. روی همین حساب فروش ما نیز کمتر شده است.»وی دلیل اصلی این موضوع را افزایش صادرات ماهیان استان به کشورهای همجوار می داند و می گوید: تا این وضعیت ادامه دارد، عرضه ماهی در مغازه های شهر کمتر از قبل می باشد و قیمت نیز بالا می ماند.**صید کم و صادرات هم جذاب استدر ادامه به اسکله جفره سری می زنیم تا دیدگاه صیادان را هم جویا شویم. ناخدا علی که حدود 30 سال ناخدای لنج می باشد، می گوید: حال و روز دریا خوش نیست. صید کم شده و تورها سبک بالا می آید. در این شرایط نوسانات ارزی هم باعث شده ارزش پول کشورهای همسایه بالاتر برود و صادرات ماهی جذابتر شود.وی با تایید اینکه بخشی از صید بعضا به شکل قاچاق به کشورهای عربی ارسال می شود و شناورها بعضا خالی به ساحل برمی گردند، می گوید: البته بخش عمده ای از صید از طریق خوزستان یا گناوه و به شکل قانونی صادر می شود و دولت هم منعی در این خصوص قائل نشده است.ابراهیم از خدمه کشتی ناخدا علی هم که کنار وی نشسته، سری تکان می دهد و می گوید: صیاد هزار و یک گرفتاری و بدبختی داره و معلومه که در این شرایط صادرات برایش به صرفه تر است. قیمت سوخت، ادوات صیادی و هزینه های زندگی صیادان روز به روز بیشتر شده و با وجود کاهش صید، صادرات جذاب تر از عرضه ماهی در بازار داخلی می باشد.**امیدواریم با بهبود شرایط جوی، میزان صید بیشتر شودعبدالرسول غریبی از پیشکسوتان صیادی بوشهر بخش عمده کاهش صید ماهی را به نامساعد بودن شرایط جوی مرتبط می داند و می گوید: سابقه نداشته گرمای بوشهر این همه طولانی شده و تا نیمه مهر ادامه یابد، از این رو تخم ریزی و تجمع ماهیان در صیدگاهها خصوصا نقاطی که گرگور رها می شود کم شده است. امیدواریم با بهبود شرایط جوی، میزان صید ماهی بیشتر شده و طبیعتا بخش مناسبی از آن خصوصا مربوط به قایق ها روانه بازار داخلی خصوصا بوشهر می شود و می تواند قیمت ها را متعادل تر کند.وی با تایید اینکه نوسانات ارزی در کشور ما، صادرات ماهی را جذابتر کرده می گوید: صیادان برای جبران چندبرابر شدن هزینه های خود ناچار به صادرات هستند و عمده این کار هم بصورت قانونی انجام می شود، اما راه حل اساسی برای کنترل قیمت ها نیست و انشالله با افزایش صید، این مشکل کمتر شود.**شیلات: ما اختیاری برای دخالت در بازار نداریمبرای پیگیری موضوع به سراغ مدیرکل شیلات استان می رویم. وی همان ابتدا آب پاکی را روی دست مان می ریزد و می گوید: شیلات ابزاری برای دخالت در بازار آبزیان  قیمت گذاری ندارد، چون این موضوع تابع عرضه و تقاضا می باشد.عباسعلی زنده بودی ادامه داد: گرانی ماهی در بازار بوشهر خصوصا طی یک ماه اخیر، ناشی از کاهش صید ، نامناسب بودن شرایط جوی و از طرفی جذابیت بیشتر صادرات به دلیل نوسانات ارزی می باشد.وی درباره این سوال که آیا صادرات ماهی به کشورهای خارجی با وجود دشوار شدن خرید آن برای مردم منطقی است می گوید: شیلات در این خصوص تصمیم گیر نیست، بلکه ما متولی تولید آبزیان می باشیم و وزارت جهادکشاورزی هم در ابلاغیه اخیرش که صادرات برخی اقلام را ممنوع کرده، نامی از ماهی و میگو در آن نمی باشد.زنده بودی یکی از راهکارهای متعادل شدن قیمت آبزیان را عرضه ماهی در قفس و میگوی پرورشی دانست و گفت: اکنون تولید میگوی پرورشی بوشهر تقریبا 20 برابر صید میگوی دریایی ماست و در حال حاضر می توان با توجه به سایز آن، با قیمت 25 تا 33 هزارتومان در بازار بوشهر عرضه کرد، کما اینکه بسیاری از مردم از حوضچه ها میگوی پرورشی خریداری می کنند و خودم نیز حدود 10 سال است یک کیلو میگوی دریایی نخریده و از میگوی پرورشی استفاده می کنم. درخصوص ماهی نیز اکنون 4 پروژه پرورش ماهی در قفس در استان داریم که در سال های نخست فعالیت هستند و روند خوبی دارند، قطعا اگر این پروژه ها طی سال آینده به تولید انبوه برسند، می تواند کمبود صید آبزیان دریایی را جبران کرده و روی قیمت ها موثر باشند.مدیرکل شیلات استان بوشهر در پایان به آماری اشاره می کند که اهتمام بیشتر برای افزایش قدرت خرید ماهی توسط مردم را ضروری می سازد. به گفته زنده بودی، سرانه مصرف ماهی در کشور برای هر ایرانی 11 کیلوگرم در سال است که این شاخص در بوشهر زیر 20 کیلوگرم برآورد شده، درحالی که سرانه جهانی بین 25 تا 27 کیلوگرم می باشد.7212/6045            "}