{"onTitr":"","titr":" افزایش نرخ ارز فعالیت معادن فلزی خراسان رضوی را رونق داد","describe":" مشهد- ایرنا- رئیس انجمن مواد معدنی خراسان رضوی گفت: افزایش نرخ ارز بویژه اختصاص آن از طریق سامانه نیما موجب رونق فعالیت و صادرات معادن فلزی بویژه سنگ آهن در این استان شد.", "text":"حسین حسین زاده روز دوشنبه در گفت و گو با خبرنگار ایرنا افزود: یک سری معادن دارای قابلیت صادراتی و مزیت رقابتی از جمله معادن فلزی شامل سنگ آهن، مس، سرب، روی، کرومیت و منگنز در این استان وجود دارد که مواد اولیه این معادن همواره به قیمت مناسب جهانی خریداری می شود و دارای بازار خوبی است. وی اظهار داشت: خراسان رضوی قطب سنگ آهن کشور می باشد و محصولات معادن سنگ آهن سنگان خواف از مزیت صادراتی ویژه ای برخوردار است و علاوه بر آن معادن مس در کاشمر و بردسکن و معادن کرومیت و منگنز از دیگر معادن فلزی فعال استان به شمار می رود که در نتیجه نوسانات نرخ ارز، رونق و افزایش صادرات داشته اند.وی گفت: وجود واحدهای فرآوری سنگ آهن در سنگان خواف باعث افزایش عیار این ماده معدنی شده و سود خوبی از محل فروش و صادرات سنگ آهن با نرخ ارز سامانه نیما نصیب صادرکنندگان کرده است.رئیس انجمن مواد معدنی خراسان رضوی افزود: معادن مس، کرومیت و منگنز در خراسان رضوی و معادن سرب و روی در سایر نقاط کشور نیز طی ماه های گذشته رونق خوبی در صادرات داشتند و مواد معدنی آنها نیز با قیمت مناسب جهانی خریداری شده است.وی اظهار داشت: افزایش نرخ ارز بر بخشی از عملکرد معادن غیر فلزی استان تاثیر منفی داشته به گونه ای که افزایش قیمت ماشین آلات بخش معدن که اغلب وارداتی یا مونتاژ قطعات وارداتی هستند، باعث افزایش قیمت تمام شده بهره برداری از معادن شده است.وی گفت: به دلیل افزایش قیمت ارز، هزینه های تامین مواد اولیه کارخانه هایی مانند سیمان افزایش یافته است زیرا از یک سو بهای ماشین آلات گرانتر شده و از سوی دیگر قیمت پاکت و کیسه های بسته بندی و کرایه حمل کامیونی مواد معدنی مانند مصالح ساختمانی افزایش یافته و صنایع معدنی غیرفلزی استان را دچار مشکل کرده است.تاکنون 46 نوع ماده معدنی در شهرهای خواف، گناباد، بجستان، سبزوار، نیشابور، بردسکن، کاشمر و مشهد کشف شده که این میزان دو سوم مواد معدنی کشف شده در کشور است.سنگ آهن بیشترین استخراج مواد معدنی فلزی در استان خراسان رضوی را دارد.7489 / 6053            "}