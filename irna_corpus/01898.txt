{"onTitr":" معاون استاندار خراسان رضوی:    ","titr":" ظرفیت دفاع مقدس به خوبی استفاده نشده است","describe":" مشهد- ایرنا- معاون سیاسی، امنیتی و اجتماعی استانداری خراسان رضوی گفت: محتوای غنی دفاع مقدس بگونه ای است که هرچه از آن استفاده کنیم باز هم جا برای استفاده و بهره مندی بیشتر دارد ولی متاسفانه از ظرفیت دفاع مقدس به خوبی استفاده نکرده ایم.", "text":"محمدرحیم نوروزیان روز چهارشنبه در مراسم تقدیر از نویسنده و راوی کتاب تحسین شده از سوی رهبری به نام 'فرنگیس' در مشهد افزود: اسوه های ایثار و شهادت که تعداد آنها در خراسان رضوی کم نیست باید منشاء و الهامبخش تالیف کتاب باشند.وی ادامه داد: در هر جای دنیا به ویژه در کشورهای غربی برای قهرمانان جنگی صدها کتاب و فیلم می سازند ولی ما از ظرفیت دفاع مقدس به خوبی استفاده نکرده ایم.معاون استاندار خراسان رضوی گفت: مردم در حماسه سازی و ایثارگری مانند معادن هستند و باید این هنر را داشته باشیم که آنها را کشف کنیم. در عرصه دفاع مقدس خانم فرنگیس یک نمونه بود و مقام معظم رهبری هم که خود تاریخدان و کتابخوان حرفه ای هستند وقتی کتابی مورد توجهشان قرار می گیرد حتما آن کتاب ارزشمند و قابل توجه است.مدیرکل کتابخانه‌های عمومی خراسان ‌رضوی نیز در این مراسم کتاب فرنگیس را منبعی برای آموزش مهارتهای زندگی توصیف و بیان کرد: مقام معظم رهبری که مدتها پیش تقریظی بر این کتاب نوشته بودند هفته گذشته نویسنده و راوی کتاب را به حضور پذیرفته و از نقش شیرزنان ایرانی در دفاع مقدس و نویسنده اثر تجلیل کردند.حجت‌الاسلام علی اکبر سبزیان افزود: مقام معظم رهبری در اجتماع مردم کرمانشاه توصیه کرده بودند داستان زندگی 'فرنگیس حیدرپور' این شیرزن کرمانشاهی به رشته تحریر درآید که مهناز فتاحی نگارش آن را برعهده گرفت.وی ادامه داد: این کتاب باید به عنوان منبعی برای آموزش مهارتهای زندگی‌ به ‌ویژه برای بانوان ترویج یابد. معرفی اینگونه کتابها نقش زیادی در کاهش آسیبهای اجتماعی دارد.نویسنده کتاب فرنگیس نیز در این مراسم گفت: نگارش کتاب سه سال به طول انجامید. می ‌شد در یک سال آن را نوشت اما تلاش من این بود که هیچ خاطره‌ ای ناگفته نماند.مهناز فتاحی افزود: نگاهم از روز نخست ااین بود که کتاب به زبانهای مختلف ترجمه شود. البته این کتاب قابلیت پرداخت به همه اشکال و قالبهای هنری را دارد که با مجوز انتشارات امکانپذیر است. وی ادامه داد: رهبری کتابخوان داریم که توجه ویژه‌ای به این موضوع دارند. ایشان بر حرکت کتاب و ثبت خاطرات تاکید می‌کنند، ایشان را ابتدا بهمن سال گذشته ملاقات کردم و درخواست کردم تقریظی بر کتاب بنویسند اما گفتند باید کتاب را بخوانند که 9 روز بعد،کتاب را مطالعه و تقدیر کردند و سپس تقریظی بر آن نوشتند.قهرمان کتاب فرنگیس نیز در این مراسم گفت: روستای آوه ‌زین در 200 کیلومتری کرمانشاه است. مردم روستا روحیه خوبی دارند، این خاصیت زندگی کوهستانی است.فرنگیس حیدرپور افزود: اکنون نیز اگر جنگی شود چند برابر بیش از گذشته مقاومت می‌ کنیم. همچنین در این نشست کتاب 'فرنگیس' با امضاء نویسنده کتاب به پدر شهید مدافع حرم جواد محمدی مفرد اهدا و از بانوان فتاحی و حیدرپور تقدیر شد.فرنگیس حیدرپور زن شجاع کرمانشاهی است که در مقام دفاع توانست سرباز متجاوز دشمن را اسیر کند و نیروی دشمن را به خاک و خون بکشد. فرنگیس زنی است که در پی برخورد با دو سرباز عراقی بدون داشتن سلاح گرم، با تبر پدرش با سربازان درگیر شده، یکی را کشته و دیگری را با تمام تجهیزات جنگی اسیر کرده و به مقر فرماندهی ارتش ایران تحویل داده بود.7505/1858            "}