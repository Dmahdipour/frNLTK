{"onTitr":"","titr":" توسعه گردشگری نیازمند تعاملات برون بخشی است","describe":" اراک - ایرنا - فرماندار شهرستان اراک گفت: توسعه گردشگری از اولویت های دولت دوازدهم است که تحقق آن به تقویت  تعاملات برون بخشی نیاز دارد.", "text":"به گزارش ایرنا، «حسین بختیاری» روز چهارشنبه در همایش تجلیل از خادمان گردشگری استان مرکزی در محل تالار آیینه اراک، افزود: استفاده از ظرفیت چانه زنی در توسعه صنعت  گردشگری رویکرد مهمی است که دولتمردان تدبیر و امید در دستور کار دارند اما هنوز تا رسیدن به نقطه مطلوب و جذب گردشگر فاصله زیادی است. وی ادامه داد: مسئولان و دولتمردان در دوره های مختلف مدیریتی کشور با وجود ظرفیت های مهم گردشگری در بخش تاریخی و طبیعی تا کنون نتوانسته اند آنچنان که باید موفق عمل کنند و بسیاری از مکان های گردشگری ایران برای جهانیان ناشناخته است. فرماندار شهرستان اراک اظهار داشت: نگاه عموم مردم برای توسعه گردشگری نیازمند تغییر است.وی بیان کرد: با وجود ظرفیت های مطلوب تاریخی وطبیعت بکر هنوز برخی از مردم مقاصد گردشگری خارجی را ترجیح می دهند که باید این مهم اصلاح شود. بختیاری بیان کرد: مسئولان باید با رعایت حرمت ها، قوامین و فرهنگ غنی چندهزار ساله کشور، در راستای توسعه صنعت گردشگری گام اساسی برداشته و نسبت به معرفی بناهای تاریخی، مکان های طبیعی و همچنین مفاخر در داخل و خارج از کشور برنامه های مدون تدوین کنند. وی اضافه کرد: گردشگری بزرگترین و پیچیده ترین صنعت درآمدزا در جهان شناخته شده است و تنوع حوزه ها و لایه های کسب و کار در این صنعت متناسب با مناطق جغرافیایی، زمینه های ویژه ای را برای برنامه ریزی و مدیریت گردشگری می طلبد که مسئولان استان باید میزان قابل توجهی از ظرفیت خود را در راستای شکوفا سازی این صنعت در استان به کار گیرند. فرماندار شهرستان اراک گفت: استان مرکزی با بیش از 2 هزار اثر تاریخی و فرهنگی شناخته شده به عنوان یکی از کانون های گردشگری می تواند ظرفیت مناسبی در این زمینه مهیا کند. وی اضافه کرد: این استان علاوه بر جاذبه های تاریخی و طبیعی از نظر میراث معنوی  غنی بهره مند است و معرفی شخصیت ها و مفاخر نیز باید از برنامه های اولویت دار مسئولان باشد. مدیرکل میراث فرهنگی، صنایع دستی و گردشگری استان مرکزی نیز گفت: سالانه بیش از یک میلیارد و 800 میلیون گردشگر از نقاط مختلف جهان دیدن می کنند اما سهم ایران از جذب این میزان گردشگر ناچیز و غیر قابل بازگویی است. سید«محمد حسینی» افزود: جذب گردشگر هم در لایه های مختلف جامعه و هم بین مسئولان نیازمند فرهنگ سازی است که باید جدی گرفته شود. وی «گردشگری و تغییر ماهیت به سمت گردشگری الکترونیک» را شعار جهانی گردشگری عنوان کرد و گفت:  شرایط سنتی ارتباطات در حوزه گردشگری باید جای خود را به فعالیت های الکترونیکی بدهد چرا که تنها از این طریق می توان به جامعه جهانی متصل شد و ظرفیت های گردشگری را به جهاینان معرفی کرد. مدیرکل میراث فرهنگی، صنایع دستی و گردشگری استان مرکزی افزود: چشمه های آب گرم محلات، تالاب و کویر میقان اراک، غار نخجیر دلیجان و سراب های شرستان شازند از جمله جاذبه های شاخص گردشگری استان مرکزی به شمار می روند که باید با تبلیغات گسترده در راستای شناساندن این بناها به مسافران اقدام شود.وی ادامه داد: صنعت گردشگری ابزار مهم درآمد زایی در نقاط مختلف جهان است و برای بهره بردن از این ظرفیت ارزشمند در ایران باید هماهنگی و وحدت رویه در همه دستگاه های دولتی شکل بگیرد. در این آیین از فعالان و خادمان حوزه گردشگری استان مرکزی تجلیل شد. 2بیش از 2 هزار جاذبه گردشگری در استان مرکزی شناسایی شده که 899 اثر تا کنون در فهرست آثار ملی کشور به ثبت رسیده است. 27 سپتامبر به عنوان روز جهانی گردشگری نامگذاری شده است. 3017/6013/            "}