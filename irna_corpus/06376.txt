{"onTitr":" استاندار آذربایجان غربی:    ","titr":" مجوز مرز هوایی فرودگاه منطقه آزاد ماکو صادر شد","describe":" ارومیه- ایرنا- استاندار آذربایجان غربی با اشاره به برگزاری جلسه رفع مشکلات حمل و نقل هوایی و زمینی استان در منطقه آزاد ماکو، گفت: مجوز مرز هوایی فرودگاه این منطقه صادر شد و تا یک ماه آینده پروازهای بین المللی آن برقرار می شود.", "text":"به گزارش ایرنا محمدمهدی شهریاری شامگاه روز شنبه در نشست با فعالان اقتصادی و صاحبان صنایع منطقه آزاد ماکو افزود: ‌مشکلات فعلی ناشی از جنگ اقتصادی بوده و این موقعیت، فرصتی اجباری برای رونق تولید، شکوفایی خلاقیت و خودباوری ملت ایران ایجاد کرده است. وی با اشاره به اینکه نقش منطقه آزاد ماکو در عبور از بحران های اقتصادی بسیار مهم است، افزود:‌ فعالان اقتصادی وتولیدکنندگان باید در این شرایط فرصت سازی کنند و در رقم زدن آینده روشن کشور سهیم باشند. شهریاری با تاکید بر اینکه برای جذب سرمایه گذار خارجی باید زیرساخت های اولیه و مزیت های بیشتری در عرصه های اقتصادی نسبت به مناطق مشابه ایجاد شود، ادامه داد: مناطق آزاد فرصت های خوبی را برای این منظور در اختیار سرمایه گذاران داخلی و خارجی قرار کرده است. وی با انتقاد از اینکه هفت درصد معادن کل کشور در آذربایجان غربی قرار دارد ولی فقط برای پنج هزار و 500 نفر در این بخش اشتغال ایجاد شده، بیان کرد: این استان ظرفیت ایجاد اشتغال برای 100 هزار نفر در حوزه معدن را داراست. استاندار آذربایجان غربی، منطقه آزاد ماکو را انبار آب ایران عنوان کرد و گفت: ‌در شرایطی که در شهرستان های جنوبی بحران کم آبی وجود دارد، منطقه آزاد ماکو دارای ذخایر عظیم آبی است و باید در تبدیل این منطقه به قطب کشاورزی کشور تلاش مضاعف شود. شهریاری در بخش دیگری از سخنان خود به پرداخت تسهیلات رونق تولید در آذربایجان غربی اشاره کرد و افزود: این استان در پرداخت این تسهیلات در رتبه سوم و نسبت به سرانه در جایگاه اول کشور قرار دارد و تاکنون حدود یکهزار و 200 میلیارد تومان از این  تسهیلات پرداخت شده است. وی با اشاره به اینکه آذربایجان غربی در اجرای طرح اشتغال پایدار روستایی تا نیمه مرداد امسال رتبه اول را در سطح کشور داشت، افزود: 107 میلیارد تومان تسهیلات به درخواست کنندگان این طرح ها پرداخت شد. معاون استاندار آذربایجان غربی نیز در این دیدار گفت: مدیریت قیمت ها و بازار به منظور ایجاد تعادل در عرضه و تقاضای نهاده های دام و طیور در استان با جدیت دنبال می شود و منطقه آزاد ماکو با بسترسازی و ایجاد زیرساخت های مناسب می تواند به عنوان قطب تامین نهاده دامی در کشور مطرح شود.‏ رضا حسینی با تاکید بر اینکه واردات نهاده های دام و طیور نباید انحصاری باشد، اضافه کرد: تشکل های بخش کشاورزی و تولیدکنندگان و صاحبان زنجیره های دام و طیور استان نیز می توانند با رعایت مسائل بهداشتی و قرنطینه ای در این زمینه اقدام کنند. ‏ به گزارش ایرنا در این نشست تعدادی از فعالان اقتصادی و صاحبان صنایع ماکو به بیان مشکلات خود در بخش های معدن، بازارچه های مرزی، سرمایه در گردش، گمرک، کمبود گاز در برخی صنایع و غیره پرداختند.  استاندار آذربایجان غربی در روز اول سفر خود به منطقه آزاد ماکو از فرودگاه ماکو و جاده های احداث شده و در حال احداث بازدید کرد؛ امروز نیز از اراضی پایاب سد کریم آباد پلدشت بازدید می کند.   منطقه آزاد ماکو به لحاظ محدوده جغرافیایی شامل شهرستان های ماکو، شوط، پلدشت و شهر مرزی بازرگان بوده و در منتهی الیه شمال غرب کشور واقع است. مساحت این منطقه حدود پنج هزار کیلومترمربع و جمعیت آن بر اساس نتایج سرشماری عمومی نفوس و مسکن سال 1395، حدود 200 هزار نفر است. منطقه آزاد ماکو به عنوان بزرگترین منطقه آزاد کشور دارای 140 کیلومتر مرز مشترک با کشور جمهوری آذربایجان و 130 کیلومتر مرز مشترک با کشور ترکیه است. 7132/3072            "}