{"onTitr":"","titr":" ایجاد اتاق مادر و کودک در مکانهای عمومی، نیازی که توجه نشد","describe":" اصفهان- ایرنا - ایجاد اتاق مادر و کودک در فضاهای عمومی شهرها یکی از نیازهای ضروری برای حضور همزمان مادر و کودک در اجتماع است که متاسفانه تاکنون این نیاز اساسی خانواده ها در استانها از جمله اصفهان توجه نشده است.", "text":"به گزارش ایرنا، اکنون فضاهای شهری کشور برای آمادگی حضور گروههای مختلف جامعه از جمله بانوان و کودکان با کمبودها و نواقصی مواجه است که نبود مکانهای مناسب به طور مثال برای شیر دادن مادران به نوزادان و رسیدگی به امور آنان و به طور کلی در فضاهای عمومی مورد مراجعه مادران از جمله این موارد است. در کشور بر اساس آمار موجود هزار و 250 شهر وجود دارد که دارای مکانهای عمومی زیادی هستند.بر اساس گزارشهای میدانی خبرنگاران ایرنا ددر بسیاری از موارد در مکانهای  عمومی از جمله بوستان ها با مادرانی روبرو می شویم که با شرم آمیخته با ترس در حال رسیدگی به کودکان خود هستند که ضروری است حقوق اولیه این افراد از سوی مدیریت شهری دیده شود. ایده ایجاد این اتاق ها حدود یک دهه پیش در پایتخت مطرح و بصورت محدود در برخی  مکان های عمومی از جمله پایانه های حمل و نقل برون شهری راه اندازی شده است. کارشناسان می گویند در برخی کشورها، فضاهای امنی برای مادران طراحی و اجرا شده که موجبات آسایش روانی مادران و رسیدگی به نوزادان خود را فراهم می کند و به آنان فرصت حضور در فضاهای شهری را با خیال آسوده می دهد. یکی از مهمترین کارکردهای این اتاق‌ ها، فراهم کردن فرصت بیشتر برای حضور مادران در فضاهای عمومی و بیرون از خانه است که به عنوان یکی از دغدغه های والدین مطرح بوده است.با توجه به اینکه بسیاری از مادران پس از به دنیا آمدن فرزندانشان به این علت که نمی توانند مانند قبل از این شرایط به کارهای خود برسند احساس محدودیت می کنند این اتاق ها فرصتی برای حضور آنها به همراه فرزندانشان را ایجاد می کند. در واقع مادران وقتی بدانند بیرون از خانه فضایی هست که می ‌توانند با آرامش به فرزندان خود رسیدگی کنند، این موضوع بر سبک زندگی، نگاه به خود و تجربه مادرشدن آنها تاثیرگذار است. هم اکنون وزارت کشور و وزارت بهداشت، درمان و آموزش پزشکی دستورالعمل اجرایی راه‌‎اندازی اتاق‌ های مادر و کودک در این وزارتخانه را تهیه کرده و به استان ها و شهرستان‌ ها ارسال کرده اند. به تاکید کارشناسان برنامه ریزان امر باید با اتخاذ برنامه ریزی اصولی و همه جانبه و هر چه زودتر این راهبرد را در  شهرستان های کشور محقق کنند تا از این دغدغه خانواده ها بکاهند.**راه اندازی اتاق های مادر و کودک در فضاهای شهری اصفهان رییس مرکز بین‌المللی شهر دوستدار کودک معاونت شهرسازی و معماری شهرداری اصفهان گفت: کمبود و فقدان فضاهای مناسب برای شیر دادن مادران به نوزادان و رسیدگی به امور آنان در مکان‌ های عمومی از جمله مراکز خرید، پایانه‌ های مسافربری و به صورت کلی تمام فضاهای عمومی مورد مراجعه مادران، از جمله ضرورت های ایجاد اتاق مادر و کودک در اصفهان است. علیرضا نوروزی در گفت و گو با ایرنا افزود: بر این اساس طرح ایجاد اتاق‌ های مراقبت از کودکان یا اتاق‎ های مادر و کودک در فضاهای عمومی شهر بتازگی در شورای شهر تصویب و مرکز بین‌المللی شهر دوستدار کودک به عنوان ناظر و برنامه‌ریز این نوع اتاق‌ها تعیین شد. وی اضافه کرد : در این راستا از امسال برنامه‌ ریزی برای شناسایی فضاهای عمومی روباز و سرپوشیده شاخص که حضور مادران و کودکان زیر سه سال در آن مکان‌ها بیشتر است در دستور کار قرار گرفته تا تمهیدات لازم برای احداث اتاق مادر و کودک در سال آینده و پس از آن انجام پذیرد. نوروزی یادآور شد : در این اتاق‌ ها ارایه 2 نوع خدمت شیردهی و تعویض برای مادران دارای کودک زیر سه سال وجود دارد که ورودی اتاق‌ ها رایگان خواهد بود. وی با بیان این که اکنون تنها در پایانه کاوه اتاق مادر وکودک وجود دارد، تصریح کرد : فضاهای شهری دیگر از جمله میدان نقش جهان، باغ غدیر، مراکز تفریحی، تعدادی از ایستگاه ‌های قطار شهری و محورهای گردشگری مانند چهارباغ در سال ‌های آینده به این اتاق‌ ها تجهیز خواهند شد. نوروزی تاکید کرد : مرکز بین المللی شهر دوستدار کودک با این اقدام حضورپذیری مادران جوان را بیشتر کرده و یک گام دیگر اصفهان را به شهر دوستدار کودک نزدیک می‌کند. **مراکز تجاری اصفهان موظف به احداث اتاق کودک هستندرییس شورای اسلامی شهر اصفهان در جلسه اخیر شورا تاکید کرد: طبق مصوبه سال گذشته این شورا، مراکز تجاری و عمومی این کلانشهر در اجرای طرح ساخت و ساز خود موظف به احداث اتاق کودک هستند.فتح الله معین با اشاره به فرارسیدن هشت اکتبر روز جهانی کودک بیان کرد : به دلیل اهمیتی که تمام کشورها و سازمان های بین المللی برای کودکان قائل هستند این روز را به عنوان روز جهانی کودک نامیدند.وی اصفهان را پایلوت شهر دوستدار کودک ذکر و اضافه کرد : در پنجمین دوره شورای اسلامی شهر اصفهان، این کلانشهر به عنوان شهر دوستدار کودک معرفی شد و در این راستا مشاوری منصوب شد تا پارک ها و اماکن شهری را برای کودکان و مادران آنها مناسب سازی کند.سمیه حسینی کارشناس بهداشت و  خانواده در گفت و گو با ایرنا معتقد است برنامه ریزان امروز با توجه به افزایش نگرانی ها و دغدغه های اجتماعی و خانواده ها باید نسبت به همه امور کانون خانواده توجه و برای حل بسیاری از مباحث مربوط  راهکار ارایه کنند.وی هدف از مکان یابی ایجاد اتاق مادر و کودک در فضاهای عمومی شهرها را شیردهی به نوزادان و نظافت آنان با آسایش و آرامش برای مادران همراه با رعایت مسایل بهداشتی و اصول اخلاقی و رفع نگرانی مادران در زمان حضور در این  مکان ها برشمرد. به تاکید وی این مکان ها باید شامل قسمت های مختلف نظیر بخش شست و شوی کودک و بخش مربوط به استراحت و شیردهی  باشد. کارشناسان می گویند امروز  رسالت شهرداری ها محدود  ارایه کارهای خدماتی و نظافت یا انجام امور عمرانی نیست بلکه وظایف فرهنگی و اجتماعی به مجموعه وظایف شوراها و شهرداری ها اضافه شد و آنان موظف هستند برای ارتقا کیفیت زندگی شهروندان تلاش کنند.به گزارش ایرنا، در سال 95 طبق برنامه ریزی های صورت گرفته مقرر شد تا شهر اصفهان به عنوان پایلوت و پایتخت شهر دوستدار کودک در ایران انتخاب شود و طی گام هایی مشخص در مدت معین شهرداری به شاخص های شهر دوستدار کودک یونیسف (سازمان علمی و فرهنگی سازمان ملل) نزدیک شود. یونیسف از اوایل دهه پنجاه فعالیت خود را برای کودکان در ایران آغاز کرده است و در ابتدا این سازمان و دولت ایران همکاری خود را بر روی سلامت و تغذیه کودکان متمرکز کردند، اما در سال های بعد این همکاری گسترش یافت و برنامه هایی در زمینه آموزش، فعالیت های حمایتی، پیشگیری از اچ آی وی و ایدز، پایش حقوق کودک و کاهش فقر کودکان به اجرا درآمد. کلانشهر اصفهان دارای بیش از 500 مرکز خرید، تفریحی و ایستگاه های خدماتی و حمل و نقل عمومی است. شماری از مادران در گفت و گو با ایرنا تاکید کردند که مسوولان امر در استان ها برای تحقق ایجاد اتاق مادر و کودک به عنوان یکی از نیازهای اساسی مادران، برنامه ریزی اصولی انجام دهند./6026/6994            "}