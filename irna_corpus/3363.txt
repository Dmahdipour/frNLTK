{"onTitr":" گزارش ایرنا از ندامتگاه های جنوب تهران (بخش دوم)    ","titr":" پرنده سیاه در زندان","describe":" تهران- ایرنا- ساعت تقریبا 10 صبح است که در کوچک آهنین اردوگاه فشافویه با باز شدن لبخند می زند. صدای دلخراش لولای در، گویی صدای ناله همه آنانی است که تاوان ندانم کاری های خود را در این ندامتگاه پس می دهند.", "text":"به گزارش خبرنگار قضایی ایرنا، قانون انتقال زندان‌ها و مراکز اقدامات تامینی و تربیتی به خارج از شهرها اول بار در سال 1380 به تصویب مجلس ششم و شورای نگهبان رسید اما چندان به آن توجه نشد و زندانها همچنان مهمان شهرها باقی ماندند. به همین علت در برنامه ششم توسعه نیز طی ماده ای مجددا بر اجرای این قانون تاکید شد و دولت و قوه قضاییه موظف شدند، 20 زندان را که در مراکز استان‌ها قرار دارند، فروخته و زندان ها را به بیرون شهرها انتقال دهند.همین تعلل در اجرای این قانون و بالا رفتن جمعیت زندانیان باعث شد، سازمان زندان‌ها در سال 88 برای جبران، بودجه‌ای را برای ساخت بزرگترین زندان کشور و حتی خاورمیانه اختصاص دهد.کمبود فضای زندان در شهر تهران و افزایش تعداد زندانیان، زندان فشافویه یا ندامتگاه بزرگ را خیلی زودتر از آنکه آماده پذیرش زندانی باشد پر از زندانی کرد. ابتدا فاز اول و کم‌کم فازهای بعدی پذیرای زندانیان مواد مخدر و سرقت شد به طوری که تقریبا به غیر از بخش‌هایی از زندان اوین، زندانیان دیگر زندان‌های شهر تهران به این زندان انتقال یافتند؛ غافل از اینکه امکانات زیرساختی محوطه 110 هکتاری این زندان، گنجایش پذیرش این همه زندانی را نداشته است.وقتی از در ورودی نگهبانی رد می شوم، ساختمان مدیریت رو به رویم قرار دارد؛ تا وارد ساختمان مدیریت شوم و بعد از خوش و بشی با برخی مسئولان، مجوز ورود به یک اندرزگاه را می گیرم. نیم ساعت می گذرد؛ به هر حال مجوز ورود به اندرزگاه قرنطینه را گرفته و به همراه چند نفر از کارکنان این اردوگاه با خودرو به سمت اندرزگاه سلامت می روم.رو به روی ساختمان مدیریت یک زمین وسیع بایر است که دور تا دور آن را سوله هایی از سه جهت احاطه کرده اند. این سوله ها در حقیقت همان اندرزگاه هاست و مددجویان در آن به سر می برند. از سمت راست ساختمان مدیریت نخست اندرزگاه قرنطینه یا سلامت قرار دارد و به ترتیب تا چهار اندرزگاه در یک ضلع از این سه ضلع سوله است. نقطه تقاطع ضلع اول و دوم سوله ها اندرزگاه اشتغال و حرفه آموزی است.قرار بود این سوله ها کارگاه باشند و در آن زمین وسیع بایر، 4 زندان 2500 نفره ساخته شود که چنین نشد. همین سوله ها به اندرزگاه ویژه محکومان مواد مخدر تا 5 سال حبس و معتادان متجاهر اعمال ماده 16 تبدیل شده اند.مصطفی محبی، مدیرکل زندان های استان تهران با تایید اشتباه گرفتن ندامتگاه بزرگ تهران با اردوگاه فشافویه توسط مردم می گوید: در فشافویه دو زندان وجود دارد یکی به نام ندامتگاه بزرگ تهران و دیگری با نام اردوگاه فشافویه و از آنجا که ندامتگاه بزرگ تهران در فشافویه واقع شده، افراد زیادی به اشتباه این زندان را هم زندان فشافویه می گویند. او گنجایش اسمی اردوگاه حرفه آموزی و کاردرمانی فشافویه را حدود هفت هزار نفر عنوان و تصریح می کند که در حال حاضر حدود چهار هزار نفر مددجوی ماده 42 (محکومیت زیر  5 سال) در این اردوگاه تحمل کیفر می کنند و ظرفیت اختصاص یافته مددجویان ماده 16 یا همان معتادان متجاهر هم حدود 1700 نفر است.به گفته وی، طبخ غذای مددجویان در آشپزخانه صنعتی اردوگاه با دیگ های بخار پز و با کمک خود مددجویان انجام می شود. نشت آب از جمله مشکلات این اردوگاه است که البته مختص اردوگاه نیست. کل منطقه با مشکل نشتی آب مواجه است. آب در این اردوگاه هم مانند سایر قسمت های این منطقه شور است با این تفاوت که برای اردوگاه فشافویه دستگاه تصفیه آب بزرگی درنظر گرفته شده که آب شرب و پخت و پز مددجویان با آن تامین می شود. هر از چندگاهی برای هدر نرفتن آب، روزی دو ساعت قطع می شود.* تصفیه خانه 3 میلیاردی در فشافویهمحبی با تایید موضوع کمبود شدید آب منطقه و کیفیت بسیار نامناسب آن، می گوید: در سال گذشته تصفیه خانه RO اردوگاه با صرف هزینه ای بیش از سه میلیارد تومانی مورد بهره برداری قرار گرفته است و این امر موجب بهتر شدن کیفیت آب در اردوگاه شده است.وی اضافه می کند: تلاش همکاران در اردوگاه فشافویه بر این است تا آب با بهترین کیفیت برای مددجویان مورد استفاده قرار بگیرد.* ملاقات شرعی در اردوگاه9 سوئیت هم ویژه زندانیان متاهل تعبیه شده تا درصورت تمایل، با همسر خود در این سوئیت ها ملاقات شرعی داشته باشند.ورودی های اردوگاه فشافویه زندانیان جدید نیستند، آنها از دیگر زندان های سطح استان تهران به اینجا انتقال داده می شوند. سمت چپ ورودی داخل اندرزگاه، کتابخانه ای قرار دارد و معمولا هر روز روزنامه اطلاعات به دست این مددجویان می رسد. چند نفری در کتابخانه در حال مطالعه کتاب هستند. عده ای هم روی زمین کنار تخت خود نشسته اند. نگاهت در نگاه پدر پیری گره می خورد که معتاد نشان نمی دهد، بیشتر افراد این اندرزگاه معتاد نیستند. همین جا می ایستم و از این مرد علت حضورش را جویا می شوم. او نیز کشف 12 گرم هروئین از داخل کامیونش را علت حضور خود در اردوگاه فشافویه بیان می کند. این مرد مدعی است مواد متعلق به او نبوده اما در هر حال به 20 سال حبس محکوم شده است که پنج سال آن را باید متحمل شود. نگران خانواده اش است، می گوید بارها درخواست انتقالی به استان خود را داده و منتظر پاسخ است.مصطفی محبی، مدیرکل زندان های استان تهران در این باره به خبرنگار ایرنا گفت: نحوه انتقال مددجویان به محل سکونتشان (استان دیگر) با درخواست کتبی از سوی مددجو از طریق زندان به مراجع قضایی ذیربط انجام می شود. مدیرکل زندان های استان مبدا با مدیرکل زندان های استان مقصد مکاتبه می کنند و در صورت موافقت مدیرکل استان مقصد، اعزام و انتقال زندانی از طریق ماموران نیروی انتظامی انجام می شود.**فرد دیگر کنار این مرد نشسته است، 75 ساله به نظر می رسد. ادعا می کند موادی که در منزلش کشف کرده اند متعلق به او نبود. او همچنین ادعا دارد که دو پسر پزشک در تهران دارد که هیچکدام به ملاقاتش نمی آیند و این موضوع برایش پدر بسیار سخت است.اندرزگاه سلامت به نسبت تمیز و مرتب است؛ در این میان کهنگی ملافه ها و روبالشی ها مشهود و البته طبیعی است. در هر بند در کف زمین یک ماکت قرار دارد. هر کدام از مددجویان برای خود فلاسک چای دارند. انتهای اندرزگاه چند شعله گاز وجود دارد تا مددجویان در صورت لزوم از آن استفاده کنند. سرویس بهداشتی و حمام هم در انتهای اندرزگاه است. هر اندرزگاهی یک زمین هواخوری نسبتا بزرگ دارد که تعدادی وسایل ورزشی و تور والیبال و فوتسال در این حیاط مشاهده می شود. دور تا دور محوطه هواخوری با طراحی زیبایی نقاشی شده است فقط اینکه پرنده های این طرح ها، کاملا سیاه رنگند گویی کلاغ در قالب کبوتر. ادامه دارد...اجتمام** 7329            "}