{"onTitr":" امام جمعه بندرعباس:    ","titr":" ترویج شایعه و باور پذیری آن در کشور خطرناک است","describe":" بندرعباس- ایرنا- نماینده ولی فقیه هرمزگان و امام جمعه بندرعباس از ترویج شایعه به عنوان یک خطر جدی در کشور نام برد و در این رابطه به شایعه اخیر تمام شدن بنزین و تعطیلی جایگاه های سوخت در استان اشاره کرد.", "text":"به گزارش ایرنا، آیت الله غلامعلی نعیم آبادی در خطبه های امروز نماز جمعه بندرعباس اظهار داشت: متاسفانه برخی از مردم درحالی این شایعه دروغین را باور کردند که سرمنشا آن شبکه های بهایی و وهابی ها بودند.وی، ضمن تاکید بر آگاهی و هوشیاری مردم گفت: اگر شایعات را باور نکنیم و آنها را نپذیریم هیچ مشکلی انقلاب اسلامی ما را تهدید نمی کند. نماینده ولی فقیه هرمزگان ادامه داد: در زمان امام حسین(ع) نیز دشمنان اهل بیت(ع) با ترویج شایعه بر روی اعتقادات مردم آنها را از امام حسین(ع) جدا کردند و واقعه عاشورا در کربلا را به راه انداختند.آیت الله نعیم آبادی ادامه داد: امام حسین(ع) آن چنان بخاطر اسلام مقاومت کرد که حتی فرزند شش ماهه اش را در کربلا کشتند اما امام حرف دشمن را نپذیرفت.   وی گفت: آمریکا سرمنشا همه اختلاف افکنی ها برضد مسلمانان و از جمله انقلاب اسلامی ایران است و این دشمن جنایتکار می خواهد با به راه انداختن این شایعات حاکمیت خود را در این کشور برگرداند. امام جمعه بندرعباس در بخش دیگری از سخنان خود ضمن قدردانی از اجتماع دیروز بسیجیان سراسر کشور، افزود: بسیج قدرت نیرومند الهی در درون کشور است. آیت الله نعیم آبادی گفت: هم چنان که رهبر فرزانه انقلاب فرمودند، اگر جامعه باوری بپذیرد که مشکلات جامعه را باید در درون این کشور برطرف کند هیچ کس نمی تواند بر این تفکر غلبه کند زیرا دشمن می خواهد ما به آنها وابسته باشیم.خطیب جمعه بندرعباس هم چنین به هفته نیروی انتظامی اشاره کرد و ادامه داد: امنیت در کشور محصول تلاش مجاهدانه نیروی های نظامی و انتظامی است. وی ابراز داشت: رعایت قانون راهنمایی و رانندگی شرعا واجب است و تخلف و بی اعتنایی به آن گناه است.امام جمعه بندرعباس هم چنین در بحث سرقت، خواستار همکاری مردم با پلیس شد و افزود: تحرک های مشکوک رو بطورحتم به پلیس اطلاع دهید. 9887 /6048            "}