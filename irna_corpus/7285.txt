{"onTitr":"","titr":" دوره مربیگری ورزش فوتوالی مردان ایران در زنجان پایان یافت","describe":" زنجان - ایرنا - رئیس هیات ورزش روستایی و بازیهای بومی محلی استان زنجان، گفت: دوره مربیگری فوتوالی مردان ایران، برای نخستین بار در کشور از 10 تا 13 مهر جاری به میزبانی این استان برگزار شد.", "text":"داوود ارفعی، روز شنبه در گفت و گو با خبرنگار ایرنا افزود: این کلاس مربیگری از سوی فدراسیون ورزش روستایی و بازی های بومی محلی با حضور قریب 30 شرکت کننده در مجموعه ورزشی انقلاب زنجان برگزار شد. وی اظهار داشت: این افراد از استان های تهران، سمنان، آذربایجان شرقی، البرز، مازندران، گلستان، قم، خوزستان، اصفهان و زنجان شرکت کرده بودند.ارفعی با بیان اینکه زنجان با 9 نفر در این دوره مربیگری فوتوالی شرکت داشت، ادامه داد: ساسان معینی و محمد شاه گلی به عنوان مدرس در این دوره حضور داشتند که با ساده ترین و روان ترین شیوه و روش، تدریس کردند.وی تصریح کرد: این دوره مربیگری به صورت تئوری و عملی برگزار شد که کلاس های تئوری در سالن 6 هزار نفری امام خمینی (ره) و عملی نیز در زمین ورزش های ساحلی واقع در مجموعه ورزشی انقلاب زنجان انجام شد.     ارفعی با تاکید براینکه شرکت کنندگان در این دوره مربیگری، اندوخته های خود در خصوص این ورزش تکنیکی را به شکل مطلوب و مناسب به مدرسان ارایه دادند، افزود: در حال حاضر، ورزش فوتوالی در ایران، فاقد مربی کارت دار است و در صورت وجود مربیان کارت دار و آموزش دیده، به حتم بستر برای رشد و تعالی فوتوالی فراهم خواهد شد.وی تصریح کرد: در آیین افتتاح این دوره مربیگری که با حضور محمد حمزه پور معاون ورزشی اداره کل، هادی شهبازی مسئول ورزش های همگانی و علی صمیمی رئیس هیات والیبال استان زنجان، برگزار شد، علی خلیلی مدیرکل ورزش و جوانان این استان، قول واگذاری زمین تنیس واقع در ضلع جنوبی زمین فوتبال مجموعه ورزشی انقلاب زنجان را دادند که به حتم در رشد و گسترش این رشته ورزشی موثر خواهد شد.    ارفعی، افزود: در زمان حاضر این رشته ورزشی که به تازگی تحت پوشش این هیات قرار گرفته از وجود 15 مرد ورزشکار توانمند برخوردار است و تلاش می شود در تمام شهرستان ها نیز فعال شود.وی با بیان اینکه در حال حاضر این رشته ورزشی در شهرستان زنجان فعال است، تصریح کرد: رشته فوتوالی در ایران فقط در رده مردان، فعال است.رئیس هیات ورزش روستایی و بازی های بومی محلی استان زنجان گفت: زنجان در نخستین دوره رقابت های قهرمانی فوتوالی پسران جوان زیر 20سال که 16 تا 18 شهریور امسال در شهرستان بجنورد از توابع استان خراسان شمالی، برگزار شد به مقام سوم دست یافت و یزد نیز که با 2 تیم شرکت کرده بود عناوین نخست و دوم را کسب کرد.ارفعی با بیان اینکه قریب به 17 تیم از هفت استان شرکت کرده بودند، افزود: تیم زنجان با ترکیب محمدهادی قراء بیگی، علیرضا مرادی و هادی بهبودیان و به مربیگری بهمن افشاری و سرپرستی رحیم افشاری در این پیکارها حضور داشت.به گزارش ایرنا، فوتوالی ورزشی است که قوانین آن مثل والیبال ساحلی بوده ولی مثل فوتبال با پا بازی می شود و بازیکنان باید با پاهای برهنه روی ماسه های روان ساحل قدرت خود را به نمایش بگذارند.قانون های این رشته ورزشی، شبیه والیبال است اما باید با پا توپ را وارد زمین حریف کرد و ارتفاع تور نیز به 2 متر و 20 سانتیمتر می رسد.یکی از مهم ترین قوانین فوتوالی این است که توپ باید حداکثر با سه ضربه وارد زمین حریف شود و در واقع وقتی توپ وارد زمین می شود هر فرد اجازه این را دارد که همانند والیبال فقط یک بار به توپ ضربه بزند و در قانون جهانی نیز بازیکنان می توانند با یک ضرب، توپ را در زمین حریف بکارند.6084/6085            "}