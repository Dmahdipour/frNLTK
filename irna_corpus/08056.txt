{"onTitr":"","titr":" مسابقات مادربزرگ ها در خوسف برگزار شد","describe":" بیرجند - ایرنا - رئیس اداره ورزش و جوانان خوسف گفت: مسابقات فرهنگی ورزشی مادربزرگ ها  در سالن ورزشی شهید نجفی این شهرستان برگزار شد.", "text":"فاطمه چهکندی نژاد روز جمعه در گفت و گو با خبرنگار ایرنا گفت: با توجه به اینکه ورزش مختص قشر خاصی از جامعه نیست و متناسب با سن و شرایط جسمانی افراد ورزش متناسب آنها تعریف شده است، 60 مادربزرگ در این مسابقات از روستاها و مرکز شهرستان در رشته های مختلف با یکدیگر رقابت کردند.وی افزود: این مسابقات روز گذشته (پنجشنبه) در رشته های یه قل دو قل، دارت و دو میدانی بین مادربزرگ های شرکت کننده برگزار شد.رئیس اداره ورزش و جوانان خوسف هدف از برگزاری این مسابقات را همگانی کردن ورزش با توجه به بیماری های محتلف دوره سالمندی از قبیل افسردگی، دیابت و بیماری های قلبی عنوان کرد و گفت: برگزاری این گونه مسابقات نقش بسزایی در کاهش هزینه های درمان و افزایش نشاط اجتماعی دارد.وی بیان کرد: در حاشیه این مسابقات ایستگاه سلامت برپا و آزمایش های اولیه پزشکی همجون اندازه گیری قند خون و فشارخون سالمندان انجام شد.چهکندی نژاد افزود: خوسف به دلیل تازه تاسیس بودن و داشتن 190 روستا و آبادی در حوزه زیرساخت های ورزشی مشکلات زیادی دارد که لازم است توجه ویژه ای به این شهرستان شود.وی گفت: سال گذشته اعتبار خوبی برای تجهیز خانه های ورزش روستایی از محل 27 صدم درصد مالیات بر ارزش افزوده در نظر گرفته شده است و امیدواریم تجهیز این خانه های ورزش روستایی در سال جاری نیز ادامه داشته باشد.وی اظهار داشت: براساس سرشماری سال 95 حدود 70 درصد جمعیت شهرستان خوسف در مناطق روستایی ساکن هستند و این تفاوت نرخ روستانشینی نسبت به کشور که حدود 25 درصد است، اهمیت توجه به ورزش در مناطق روستایی این شهرستان را نشان می دهد.رئیس اداره ورزش و جوانان شهرستان خوسف گفت: از ابتدای سالجاری تاکنون 10 جشنواره بازی های بومی و محلی در این شهرستان خوسف برگزار شده و برنامه ریزی های لازم برای برگزاری جشنواره فرهنگی و ورزشی عشایر استان خراسان جنوبی در خوسف در حال انجام است.وی از گردهمایی روسای سازمان های مردم نهاد و هیات های ورزشی استان خراسان جنوبی در آذرماه در خوسف خبر داد و افزود: در راستای هم اندیشی راهکارهای کاهش و پیشگیری از آسیب های اجتماعی این نشست برگزار خواهد شد.چهکندی نژاد گفت: مسابقات ورزشی در روستاهایی که خانه ورزش در آنها تجهیز شده در برنامه های آتی این اداره است.خوسف در فاصله 36 کیلومتری بیرجند مرکز استان خراسان جنوبی واقع است.9866*3028            "}