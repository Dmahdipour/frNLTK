{"onTitr":" معاون استاندار اصفهان:    ","titr":" زمینه حضور سرمایه گذاران در کویر مرنجاب فراهم می شود","describe":" کاشان- ایرنا- معاون هماهنگی امور اقتصادی و توسعه منابع استاندار اصفهان با اشاره به ضرورت رونق بیشتر گردشگری در کویر مرنجاب و آمادگی دولت در زمینه فراهم کردن زیرساخت ها گفت: زمینه حضور سرمایه گذاران بخش خصوصی با تلاش دولت در کویر مرنجاب تسهیل می شود.", "text":"محمدعلی شجاعی روز دوشنبه در گفت و گو با خبرنگار ایرنا بیان کرد: شهرستان های کاشان و آران و بیدگل از آبشار نیاسر گرفته تا کویر مرنجاب قابلیت های بی شمار سرمایه گذاری در حوزه گردشگری دارند که باید از این فرصت طلایی استفاده کرد.وی افزود: دولت به دنبال فراهم کردن زیرساخت های لازم گردشگری در این مناطق و جذب سرمایه گذاران است که پوشش کامل آنتن دهی منطقه مرنجاب، ساماندهی جاده این منطقه گردشگری و همچنین ایجاد شهرک علم و فناوری فضاپایه در نیاسر هم در این راستا جزء برنامه های آتی قرار دارد.معاون هماهنگی امور اقتصادی و توسعه منابع استاندار اصفهان اضافه کرد: کاشان و آران و بیدگل در حوزه های گوناگون ظرفیت های سرمایه گذاری دارند که با برنامه ریزی های صورت گرفته می توان اشتغال بالایی در این شهرستان ها ایجاد کرد.به گفته وی، با برنامه ریزی و سرمایه گذاری می توان مشکل بیکاری در این مناطق و حتی استان اصفهان را برطرف کرد که در این راستا هماهنگی با دستگاه های ذیربط برای ساماندهی جاده مرنجاب جریان دارد.به گزارش ایرنا، کویر مرنجاب یکی از زیباترین نقاط کویری ایران همجوار دریاچه نمک، کویر مسیله، دریاچه های نمک حوض سلطان و حوض مره، کویر بند ریگ و پارک ملی کویر در شمال شهرستان آران و بیدگل قرار دارد و یکی از نقاط مورد توجه مسافران داخلی و گردشگران خارجی به ویژه علاقه مندان سافاری و آفرود است. آران و بیدگل در فاصله 6 کیلومتری کاشان و 215 کیلومتری شمال اصفهان واقع می باشد.7472/8123            "}