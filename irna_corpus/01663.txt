{"onTitr":" پس از نامه شکایت 100 کارمند صدا وسیما اعلام شد    ","titr":" پاسخ کمیسیون اصل 90 به شکایت جمعی از کارکنان صدا و سیما","describe":" تهران- ایرنا- سخنگوی کمیسیون اصل 90 مجلس شورای اسلامی با اشاره به اینکه پاسخ این کمیسیون به اعتراضات درباره بازنشستگی اجباری مبتنی بر قانون مصوب است، تاکید کرد: کمیسیون اصل نود بنایی ندارد که استثنائاتی به قانون اضافه کند.", "text":"به گزارش ایرنا، بهرام پارسایی با اشاره به شکایت بیش از 100 کارمند جانباز صدا و سیما از «علی عسگری» در اعتراض به بازنشستگی خود و درخواست از کمیسیون اصل 90 مجلس برای رسیدگی به این موضوع، افزود: رسیدگی‌های کمیسیون اصل نود قانون اساسی مجلس به اعتراضات دریافتی بر مبنای قوانین کشور است؛ هر نوع رفتار خلاف قانون از سوی دستگاه های اجرایی قابل بررسی است و در غیر این صورت کمیسیون ورودی نخواهد داشت.نماینده مردم شیراز در مجلس دهم شورای اسلامی ادامه داد: قانون منع به کارگیری بازنشستگان تعریف مشخصی درباره شمول و عدم شمول این قانون دارد؛ استثنائات آن هم مشخص است و افرادی که دارای جانبازی بیش از 50 درصد باشند می‌توانند از شمول این قانون مستثنی شوند.پارسایی عنوان کرد: بعید می‌دانم شکایاتی از این قبیل و اعتراض به بازنشستگی وارد باشد زیرا قانون منع به کارگیری بازنشستگان لازم‌الاجراست.پارسایی با تاکید بر اینکه استثنایی خارج از این قانون وجود ندارد، اضافه کرد: استثنائات قانون مشخص است و جواب کمیسیون اصل نود به این قبیل اعتراضات مبتنی بر قانون مصوب است.سخنگوی کمیسیون اصل 90 مجلس شورای اسلامی گفت: کمیسیون اصل نود بنایی ندارد که استثنائات قانون را اضافه کند یا آن را دور بزند.پارسایی ادامه داد: صدا وسیما طبق قانون اصلاح قانون ممنوعیت به کارگیری بازنشستگان به کارشناسان ایثارگر بازنشسته با مدرک حداقل کارشناسی خود ابلاغ کرده که باید ظرف دو ماه از تاریخ ابلاغ قانون کار خود را ترک و تسویه حساب کنند مگر آن که جانباز بالای 50 درصد و بالاتر، آزاده 3 ساله یا فرزند شهید باشند.به گزارش خانه ملت، پس از این ابلاغیه، اخیرا بیش از 100 نفر از کارمندان جانباز سازمان صدا و سیما که مایل به بازنشستگی با 25 سال خدمت نیستند از «علی عسگری» رییس سازمان صدا و سیما به کمیسیون اصل 90 مجلس شکایت کردند.سیام*3061*1535            "}