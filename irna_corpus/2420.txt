{"onTitr":"","titr":" آسیبی که محیط زیست از داروهای ضدافسردگی تحمل می کند","describe":" تهران– ایرنا- محققان دانشگاه پورتسموث انگلیس در مورد تاثیر ترکیبات شیمیایی مورد استفاده در داروهای ضدافسردگی بر محیط زیست و خطرات ناشی از آن هشدار دادند.", "text":"به گزارش گروه اخبار علمی ایرنا از پایگاه خبری ساینس دیلی، داروهای ضدافسردگی و ضداضطراب توسط میلیون ها نفر در سراسر جهان مصرف می شوند، اما پس از اثرگذاری مورد نظر  این داروها در درون بدن افراد، تاثیرات بیوشیمیایی آنها متوقف نمی شود و پس از ورود به محیط زیست تبعات اکولوژیکی دارند. به واقع رد پای این داروها در جاهای مختلف اعم از فاضلاب ها و آب های سطحی گرفته تا آب آشامیدنی، سفره های زیرزمینی و زیست بوم اقیانوس ها دیده می شود و در کل حیات دریایی را به خطر می اندازد.  بر اساس تحقیقات قبلی، این ترکیبات موجب تغییراتی در تولیدمثل، رشد، زمان بلوغ، متابولیسم، سیستم ایمنی، رفتارهای غذایی، رنگ و رفتارهای روزمره موجودات مختلف می شود.نکته قابل توجه این که برای ایجاد اثر مخرب ترکیبات شیمیایی این داروها و ترکیبات حاصل از تجزیه آن ها در محیط زیست، مقدار اندکی از این داروها کافی است. در این که داروهای ضدافسردگی و ضداضطراب امکان مقابله  بسیاری از انسان ها را با این بیماری ها فراهم می کند، هیچ شکی وجود ندارد، اما آنچه نگران کننده است، افزایش فزاینده افرادی است که این داروها را مورد استفاده قرار می دهند و به تبع آن افزایش میزان ترکیبات این داروها در محیط زیست و طبیعت است. در سال 2016 میلادی در آمریکا تحقیقاتی انجام گرفت که بر اساس آن بین سال های 2005 تا 2016 میلادی میزان مصرف این داروها بین کودکان و بزرگسالان 26 درصد افزایش داشته است. مصرف این داروها در انگلیس در همین بازه زمانی افزایش 54 درصدی داشته است.به گفته محققان، در حال حاضر برنامه های مختلفی برای جمع آوری و نابودسازی داروهای اضافی در کشورهای مختلف اجرا می شود، اما میزان موفقیت این برنامه ها متفاوت است. ارائه و بهبود آموزه های مرتبط می تواند تاثیر قابل توجهی بر موفقیت این برنامه ها داشته باشد. در واقع به اعتقاد محققان حتی قدم های بسیار کوچک در راستای این نوع آموزش ها به بیماران می تواند تغییرات بزرگی ایجاد کند.به عنوان یک راهکار موثر دیگر، شرکت های داروسازی نیز می توانند وارد میدان شوند و فرآیندهایی را برای گردآوری و نابود کردن داروهای اضافی تعریف و اجرا کنند. محققان هشدار می دهند که صرف نظر از نحوه مدیریت این مشکل،  انجام اقدام فوری و موثر برای پاکسازی محیط زیست از این داروها امری ضروری است.گزارش کامل این تحقیقات در نشریه BJPsych Bulletin منتشر شده است.علمی (6)**9259*2017            "}