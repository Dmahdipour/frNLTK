{"onTitr":"","titr":" سرعت باد همراه با گرد و خاک در یزد به 76 کیلومتر بر ساعت رسید","describe":" یزد - ایرنا - کارشناس پیش‌بینی اداره کل هواشناسی یزد گفت: باد همراه با گردوخاک شنبه‌شب مرکز استان را با سرعت 76 کیلومتر بر ساعت درنوردید.", "text":"محمدرضا شیر غلامی روز یکشنبه در گفت‌وگو با خبرنگار ایرنا افزود: سرعت باد در ایستگاه‌های بافق و مهریز هم به همین میزان بود. وی بابیان اینکه این پدیده بیشتر مناطق استان را هم در برگرفت، اظهار داشت: دید افقی برای لحظاتی در شهر یزد به 300 متر کاهش یافت. این کارشناس پیش‌بینی هواشناسی در ادامه از بارش پنج میلی‌متر باران، شنبه‌شب در ایستگاه « خود سفلی » تفت خبر داد و یادآور شد: در ایستگاه‌های هامانه، کذاب، نصرآباد، اسلامیه، اشکذر و خضرآباد به ترتیب سه، 2، 1.4، یک ، هفت دهم و 6 دهم میلی‌متر باران گزارش شد. به گفته وی در « مغوستان اکبر » و یزد هم یک و سه‌دهم میلی‌متر باران ثبت شد. به گفته شیر غلامی از امروز (یکشنبه) تا سه‌شنبه هفته جاری شاهد افزایش ابر در ساعت‌های بعدازظهر و رگبارهای پراکنده به‌ویژه در مناطق شمالی و ارتفاعات استان خواهیم بود. این کارشناس افزود: در این مدت شاهد افزایش باد و گاهی ورزش باد نسبتاً شدید در مناطق شمالی خواهیم بود و روند کاهش دما که از دیروز در استان آغاز شد و با حاکمیت زبانه‌های پرفشار امروز و فردا به‌صورت ملموس‌تری ادامه خواهد یافت. شیر غلامی اضافه کرد: دمای شهر یزد در 24 ساعت گذشته 15تا 31 درجه سلسیوس در نوسان بود و پیش‌بینی می‌شود که در گرم‌ترین ساعت‌های امروز و فردا دمای هوای در یزد به 26 درجه و در خنک‌ترین ساعت در 2 شب آینده به 13 درجه برسد. وی ادامه داد: همچنین روزهای پایانی هفته جاری دمای هوا در شهر یزد، 2 و سه درجه افزایش می‌یابد. کارشناس پیش‌بینی اداره کل هواشناسی یزد گرم‌ترین نقطه استان در 24 ساعت گذشته را بافق با بیشینه 36 درجه سانتیگراد و خنک‌ترین را نصرآباد با کمینه هفت درجه اعلام کرد. میزان بارندگی استان یزد در سال آبی 97 -96 ، 69 میلی‌متر گزارش‌ شد . 2088/ 2047/            "}