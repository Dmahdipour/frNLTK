{"onTitr":"","titr":" سازمان حمایت از شرکت های ژاپن آماده همکاری با ایران است","describe":" پکن- ایرنا- رئیس سازمان حمایت از شرکت های کوچک و متوسط ژاپن با اشاره به اهمیت روابط اقتصادی تهران - توکیو بر همکاری این نهاد با شرکت های ایرانی تاکید کرد.", "text":"به گزارش ایرنا، 'هیروشی تاکادا' روز سه شنبه در دیدار 'مرتضی رحمانی موحد' سفیر جمهوری اسلامی ایران در ژاپن با اشاره به نقش شرکت های کوچک و متوسط در اقتصاد ژاپن اظهار داشت: سه میلیون و 800 هزار شرکت ژاپنی تحت پوشش و حمایت این سازمان قرار دارند. او گفت: این گروه از شرکت ها بیش از  99 درصد از شرکت های فعال ژاپنی را تشکیل می دهند و بیش از 70 درصد اشتغال در ژاپن را به خود اختصاص داده اند و نقطه قوت اقتصاد ژاپن به شمار می روند.وی اظهارداشت: سالخوردگی جمعیتی در ژاپن، چین، تایلند و کره جنوبی موجب بروز مشکلاتی در عرضه نیروی کار در این کشورها شده که خود یکی از موجبات کاهش رشد اقتصادی است.به گفته وی دولت ژاپن برنامه هایی را برای مقابله با این پدیده اتخاذ نموده است که از آن جمله می توان استفاده از ICT و IT اشاره نمود که اخیرا مد نظر قرار گرفته تا بهره وری را افزایش دهیم. رئیس سازمان حمایت از شرکت های کوچک و متوسط ژاپن افزود برای مقابله با این وضعیت دو راهکار روی آوردن به بازارهای خارجی برای شرکت های کوچک و متوسط و توسعه بخش گردشگری در نظر گرفته شده است. تاکادا در خصوص صنعت گردشگری اظهار داشت دولت ژاپن ورود 40 میلیون گردشگر در سال 2020 و ورود 60 میلیون گردشگر در 2030 را هدف قرار داده است و تحقق بخشی از آن اهداف منوط به توسعه اقامتگاه های بومگردی در ژاپن است.به گفته وی با گذشت زمان و تحقق برنامه ها، صنعت گردشگری به یکی از صنایع بزرگ ارکان اقتصادی ژاپن تبدیل خواهد شد و درآمد سالیانه حاصل از گردشگری در اقتصاد ژاپن در سال 2030 به 15 تریلیون ین خواهد رسید.رئیس سازمان حمایت از شرکت های کوچک و متوسط ژاپن همچنین از همایش گردشگری در سفارت جمهوری اسلامی ایران که قرار است در اوایل آبان در توکیو برگزار گردد استقبال نمود و برای ارائه هر گونه کمکی برای برگزاری آن جهت توسعه روابط اعلام آمادگی نمود.'مرتضی رحمانی موحد' سفیر جمهوری اسلامی ایران در ژاپن هم در این دیدار با اشاره به اینکه فرصت و امکان استفاده از تجارب به صورت متقابل وجود دارد تصریح کرد باید بستری برای تبادل تجارب برای همکاری ها بنا نموده تا شرکت های کوچک و متوسط بتوانند با هم همکاری نمایند.او گفت: اطمینان دارم با حمایت و پشتیبانی شما، همکاری های در این زمینه را آغاز و توسعه دهیم.  به گفته وی نمونه توسعه اقامتگاه های بومگردی در ایران با استفاده از مدل ژاپن طی پنج  سال اخیر از 20 واحد به 600 واحد افزایش یافت و قرار است طی برنامه پنج ساله ششم توسعه اقتصادی ایران تعداد آن به دو هزار واحد برسد.وی افزود سال 2019 مقارن با نودمین سالگرد برقراری روابط دیپلماتیک بین دو کشور است و امید می رود در سال آتی شاهد جهش مثبت و بهترین همکاری ها در بخش شرکت های کوچک و متوسط با ژاپن باشیم.همچنین در این ملاقات نقش شرکت های کوچک و متوسط و شیوه همکاری های مشترک دو کشور در آن زمینه مورد تبادل نظر قرار گرفت.**آساق**1904**            "}