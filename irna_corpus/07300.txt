{"onTitr":" به مناسب روز تهران    ","titr":" مقابل منازل شهروندان پایتخت  نهال رایگان کاشت می شود","describe":" تهران- ایرنا- مدیرعامل سازمان بوستان ها و فضای سبزپایتخت گفت: به مناسبت روز تهران از امروز (شنبه 14 مهر) به مدت یک هفته طرح کاشت رایگان نهال مقابل هر پلاک بنا به درخواست شهروندان اجرا می شود.", "text":"به گزارش روز شنبه ایرنا از مرکز ارتباطات و امور بین الملل شهرداری تهران، علی محمد مختاری در این باره اظهارداشت: شهروندانی که مایل به کاشت نهال مقابل منزل یا محل کار خود هستند، از طریق تماس با سامانه 137 می توانند تقاضای خود را ثبت کنند تا تیم های کاشت درخت درسریع ترین زمان با مراجعه به محل اقدام به کاشت نهال کنند. وی خاطرنشان کرد: تیم کاشت درخت پس از مراجعه به محل با در نظر گرفتن گونه گیاهی غالب معبر، نهال مناسب را انتخاب و غرس می کند.  به گفته مدیرعامل سازمان بوستان ها و فضای سبز شهر تهران کاشت نهال به صورت رایگان انجام می شوند و براساس درخواست شهروندان در سامانه 137، یک نهال در مقابل هر پلاک کاشته می شود. مختاری با تاکید بر اینکه اجرای این طرح ظرفیت تازه ای را برای توسعه فضای سبز در تهران ایجاد می کند و تلطیف هوای محلات را به دنبال دارد گفت: درختان سرمایه های ارزشمند پایتخت محسوب می شوند و حمایت شهروندان از طرح کاشت درخت می تواند مشوق مدیریت شهری در ارائه خدمات گسترده تر به شهروندان باشد. براساس این گزارش همزمان با 14 مهرماه، روز تهران مجید فراهانی عضو شورای اسلامی شهر تهران پیشنهاد داد تا شهروندان به این مناسبت اقدام به کاشت درخت در پایتخت کنند که شهرداری تهران نیز با حمایت از پیشنهاد این عضو شورا، سازوکار لازم برای اجرای طرح را فراهم کرده است. به گزارش ایرنا، 14 مهر 1286 خورشیدی متمم قانون اساسی مشروطیت به تصویب مجلس شورای ملی رسید که در اصل 4 آن تهران به عنوان پایتخت ایران رسمیت قانونی پیدا کرد و بر همین اساس این روز از سوی شورای اسلامی شهر تهران با عنوان «روز تهران» نامگذاری شد.تهرام/9353 / 1539            "}