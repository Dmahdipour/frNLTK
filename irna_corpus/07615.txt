{"onTitr":"","titr":" مسابقات استعدادیابی تیراندازی در آذربایجان غربی برگزار شد","describe":" ارومیه- ایرنا- رییس هیات تیراندازی آذربایجان غربی گفت: دومین مرحله مسابقات استعدادیابی نخبه های استان در سالن تیراندازی باشگاه میداس ارومیه برگزار شد که در آن 40 تیرانداز مرد و زن در اسلحه های تفنگ بادی و تپانچه با هم رقابت کردند.", "text":"حبیب الله قربانی روز شنبه در گفت و گو با خبرنگار ایرنا افزود: در بخش تفنگ بادی زنان، ساینا تیموری، ثمین غلامی و طلا قلی بیگلو به ترتیب اول تا سوم شدند و رده های برتر رشته تپانچه نیز به فرشته صمدی، محدثه علوی و ثنا قلی بیگلو رسید.وی اضافه کرد: امیرحسین هدایت، آیاز سپهرفر و ارشام مصریان در تفنگ بادی و رضا نصیری اقدم، کیارش قهرمان زاده و شایان مصطفی زاده در تپانچه مردان نفرات برتر این مسابقات شناخته شدند.وی بیان کرد: نفرات برتر این مسابقات به رقابت های تیراندازی المپیاد نوجوانان کشور که از دوم آذر ماه امسال به میزبانی استان تهران برگزار می شود، اعزام خواهند شد.وی اضافه کرد: محمدحسین شریف زاده و امیرحسین هدایت 2 تیرانداز موفق استان نیز به اردوی تیم ملی در رشته تفنگ بادی دعوت شده و تمرینات اردویی خود را از جمعه /30 شهریور/ تا 10 مهرماه امسال در تهران برگزار کردند.وی با اشاره به اینکه تیراندازان نوجوان و جوان استان جایگاه خوبی در سطح کشور دارند، بیان کرد: محمدحسین شریف زاده تیرانداز جوان ارومیه ای شهریور ماه گذشته به همراه تیم ملی 29 نفره ایران به مسابقات جهانی کره جنوبی اعزام شده بود، مدال نقره بخش تیمی این رشته را بر گردن آویخت.به گزارش ایرنا، تیراندازی آذربایجان غربی طی چند سال اخیر ملی پوشان متعددی تقدیم جامعه ورزش کشور کرده است.کسب مدال طلای آسیایی «سارینا قرابت»، مدال نقره آسیایی «سولماز نقی‌ لو» و مقام چهارمی آسیا توسط «مهسا اروجی» در سال 1392 از افتخارات بانوان ملی پوش آذربایجان غربی است. همچنین ثنا قلی بیگ لو بانوی تیرانداز رشته تپانچه بادی تیر ماه امسال بر سکوی نخست مسابقات قهرمانی تپانچه بادی نوجوانان و جوانان کشور جای گرفت. ورزش تیراندازی یک ورزش رقابتی براساس دقت و سرعت و تصمیم گیری به موقع است که به وسیله (تفنگ، تپانچه) انجام می‌شود. تیراندازی رابطه مستقیمی با قدرت تمرکز نیز دارد به گونه ای که افراد برای بالابردن سطح تمرکز روی به تیراندازی می آورند.مسابقات سلاح‌های تفنگ و تپانچه در مسافت‌های 10، 25، 50 و 300 متر برگزار می‌شود. برای مسافت 10 متر، از سلاح بادی استفاده می‌شود و در مسافت‌های بیشتر سلاح خفیف مورد استفاده قرار می‌گیرد.مسابقات تیراندازی با تفنگ با دو سلاح تفنگ بادی و تفنگ خفیف انجام می‌شود.مسابقات رسمی اهداف ثابت فدراسیون جهانی تیراندازی شامل شش ماده تفنگ بادی 10 متر، تفنگ درازکش 50 متر، تفنگ سه وضعیت 50 متر، تفنگ استاندارد 300 متر، تفنگ درازکش 300 متر، تفنگ سه وضعیت 300 متر، مسابقات اهداف دونده در دو مسافت 10 و 50 متر است.مسابقات تپانچه نیز با 2 سلاح تپانچه بادی و تپانچه خفیف برگزار می‌شود. متداول‌ترین رشته‌های سلاح تپانچه:مسابقات رسمی اهداف ثابت فدراسیون جهانی شامل شش ماده: تپانچه بادی 10 متر، تپانچه آتش سریع 25 متر (مردان)، تپانچه آتش مرکزی 25 متر (مردان)، تپانچه استاندارد 25 متر (مردان)، تپانچه 25 متر (زنان) و تپانچه 50 متر (مردان) است7156/2093            "}