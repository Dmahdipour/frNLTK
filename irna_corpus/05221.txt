{"onTitr":"","titr":" روز دموکراتیک مجلس","describe":" تهران- ایرنا- جلسه روز گذشته مجلس شورای اسلامی برای تصویب لایحه CFT نمادی از دموکراسی و آزادی رای و تضارب آرا بود.", "text":"روزنامه اعتماد در یادداشتی به قلم علاء‌الدین بروجردی، آورده است: این لایحه هم مثل هر لایحه دیگری که در مجلس بررسی شده و به رای گذاشته می‌شود موافقان و مخالفانی داشت که هر کدام نمایندگانی را پشت تریبون مجلس فرستادند و در مورد تاثیرات آن سخن گفتند. همچنین این جلسه نشان داد که همه نمایندگان مردم در مجلس شورای اسلامی دغدغه منافع ملی دارند و آنچه در سخنان موافق و مخالف CFT به چشم می‌خورد دغدغه منافع ملی و امنیت ملی بود. نمایندگان هم نشان دادند که مبارزه با تروریسم برای ما که کشوری قربانی حوادث تروریستی هستیم اهمیت دارد چه آنکه به تازگی همه ایران داغدار حادثه تروریستی اهواز شدیم. از سویی همه نمایندگان نیز دغدغه امنیت ملی دارند و ...نمی‌خواهند کشور تن به عضویت در گروه و کنوانسیونی بدهد که به واسطه آن امنیت اطلاعاتی و اقتصادی تحت تاثیر قرار گیرد. در این میان البته برخی مخالفت‌ها به تجمع‌هایی روبه‌روی مجلس یا در دانشگاه‌ها و... منجر شد. حتی در جریان بررسی این لوایح بعضا پیامک‌های هم برای برخی نمایندگان مجلس ارسال می‌شد تا از تصویب این لوایح به خصوصCFT جلوگیری شود. نباید به این اتفاقات به چشم تهدید نگاه کرد بلکه به نظر من همین اتفاقات هم نمونه‌ای از آزادی بیان درکشور ما است. طبعا روندی که طی شد تا این لایحه به تصویب برسد به نوعی نشان از آزادی رای و نظر در کشور ما دارد. از سویی چه پیش از تصویب و چه پس از تصویب شاهد بودیم که برخی نمایندگان رای منفی‌شان به این لایحه را ابراز داشتند و حتی برخی تاکید کردند که اگر CFT در مجلس تصویب شود در شورای نگهبان رد خواهد شد. البته فکر نمی‌کنم که هیچ نماینده‌ای الان و پس از تصویب بخواهد روندی غیرقانونی طی کند. با توجه به اینکه ما در مرکز قانونگذاری هستیم قطعا نمایندگان مخالف اجرایی شدن مصوبه‌ قانونی مجلس نخواهند بود. هر طرح و لایحه‌ای موافق و مخالف دارد اما پس از تصویب قطعا همه به قانون تمکین می‌کنند.*منبع: روزنامه اعتماد،1397،7،16**گروه اطلاع رسانی**1893**9131            "}