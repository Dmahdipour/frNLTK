{"onTitr":"","titr":" نمایشگاه فانوس در فردوس برپا شد","describe":" بیرجند - ایرنا - نمایشگاه فرهنگی فانوس به مناسبت برگزاری کنگره 2 هزار شهید استان خراسان جنوبی در فردوس ‌برپا شد.", "text":"مسئول برگزاری نمایشگاه فرهنگی فانوس روز چهارشنبه به خبرنگار ایرنا گفت: در آستانه برگزاری کنگره 2000 شهید استان خراسان‌ جنوبی، نمایشگاه فرهنگی فانوس یادبود شهدای دفاع مقدس و مدافع حرم در محل موسسه فرهنگی قرآن و عترت ریحانه النبی (س) فردوس در حال برگزاری است. حجت الاسلام روح الله زال افزود: این نمایشگاه با هدف آشنایی نسل جوان با سبک و سیره زندگی شهدای عزیز برپا شده است. وی با اشاره به جنگ نرم دشمن و فضاسازی دشمن برای انحراف جوانان تصریح کرد: امروز باید سبک زندگی شهدا الگوی تمامی مردم جامعه باشد چرا که الگوبرداری از سبک زندگی شهدای گرانقدر، ابزار کاهش مشکلات و رسیدن به آرامش در زندگی است.وی گفت: تا زمانی که فرهنگ شهادت طلبی و ایثار در راه یک هدف مقدس در جامعه ما وجود داشته باشد دشمنان در جهت ضربه زدن به انقلاب اسلامی ناکام خواهند ماند. حجت الاسلام زال از طراحی خاص و منحصر به فرد نمایشگاه فانوس در راستای پیاده سازی عملی سبک و سیره شهدای دفاع مقدس و مدافع حرم در قالب برنامه های نرم افزاری، بازی های هیجانی، ایجاد موقعیت های دفاع مقدس، استفاده از تجهیزات نظامی و اتصال این فرهنگ با سبک و سیره حضرت سید الشهدا (ع) در قالب پیاده سازی مسیر اربعین حسینی و در نهایت رسیدن به نقطه اوج کمال یعنی تلاش در جهت ظهور منجی عالم بشریت خبر داد. وی گفت: در مدت چهار ماه 30 نفر از خواهران خالصانه با کار فکری و محتوایی و برگزاری جلسات متعدد موفق به برپایی نمایشگاه فانوس شدند و درحال حاضر 40 نفر از خواهران و جمعی از بسیجیان گردان امام حسین (ع) مسئولیت اجرایی نمایشگاه را برعهده دارند. وی افزود: این نمایشگاه ویژه دختران دوره دوم متوسطه طراحی شده و با هماهنگی صورت گرفته با مدارس، روزانه 60 نفر از دانش آموزان در قالب گروه های 12 نفره در بازه زمانی سه ساعت از نمایشگاه بازدید می کنند.نمایشگاه فانوس تا 22 مهر ماه جاری در فردوس دایر است.9865*3028            "}