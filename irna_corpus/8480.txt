{"onTitr":"","titr":" گیاه کینوآ برای نخستین بار در یک هکتار اراضی مهریز کشت شد","describe":" یزد - ایرنا - مدیر جهاد کشاورزی مهریز گفت: برای نخستین بار گیاه کینوآ در یک هکتار از زمین‌های کشاورزی دهستان‌های ارنان و خورمیزات بخش مرکزی این شهرستان کشت‌شده است .", "text":"کامیار رسولی روز پنجشنبه در گفت‌وگو با خبرنگار ایرنا افزود: این گیاه شبیه غله و دارای پروتئین است و از دانه‌های آن برای مداوای بیماری دیابت، رفع مشکلات گوارشی و سیالیک و همچنین از ساقه و علوفه آن برای خوراک دام و سبزی تازه استفاده می‌شود. وی ادامه داد: کینوآ یک گیاه سنتی است که قدمت پنج‌هزارساله دارد و بسیار سبک‌تر و خوش‌هضم تر از دانه‌های برنج و منبع غنی پروتئین، منیزیم، فیبر، فسفر، ویتامین ب 2، پتاسیم و دیگر مواد معدنی مانند‌ آهن است. این مسئول اظهار داشت: این گیاه کم آبخواه با آب و زمین شور سازگاری دارد و ترویج کشت آن جزو برنامه‌های مهم وزارت جهاد کشاورزی است. به گفته رسولی دوره رشد گیاه حدود سه ماه است، ترویج و جذب کشاورزان به کشت آن نیازمند فرهنگ‌سازی و اطلاع‌رسانی در شهرستان دارد. کینوآ به خاویار گیاهی شهرت دارد و با توجه به وجود مقدار زیاد آهن ، اسیدفولیک ، کلسیم و اسیدهای آمینه برای کنترل و پیشگیری بسیاری از بیماری‌ها مؤثر است. کینوآ گیاهی است که به خاطر دانه‌های خوراکی‌اش کاشته می‌شود و به خانواده اسفناج شباهت دارد، در آمریکای جنوبی می‌روید و نحوه طبخ دانه‌های آن مشابه برنج است. مهریز 17 هزار و 500 هکتار اراضی کشاورزی دارد. مرکز شهرستان 50 هزارنفری مهریز در 30 کیلومتری جنوب شهر یزد قرار دارد. 7541/ 2047/            "}