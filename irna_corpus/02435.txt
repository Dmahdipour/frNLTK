{"onTitr":" نیویورکر:    ","titr":" کناره گیری ' هیلی ' و هرج و مرج بیشتر در کاخ سفید","describe":" تهران - ایرنا - هفته نامه ' نیویورکر' چاپ آمریکا نوشت : شاید عده اندکی باشند که از دلایل کناره گیری ' نیکی هیلی ' سفیر آمریکا در سازمان ملل آگاهی داشته باشند و بسیاری از اعضای کابینه ترامپ هم ممکن است برای ارائه دلیل استعفای هیلی آسمان ریسمان ببافند، اما همه اینها باعث نمی شود که هرج و مرج پیش آمده در کاخ سفید را اغراق بدانیم.", "text":"به گزارش روز چهارشنبه ایرنا، 'اریک لاچ' از نویسندگان این نشریه آمریکایی در یادداشتی با عنوان 'دلیل واقعی استعفای نیکی هیلی به عنوان سفیر سازمان ملل چیست؟' افزود: آیا 'نیکی هیلی' به عنوان سفیر ایالات متحده در سازمان ملل متحد استعفا داد تا خود را برای انتخابات ریاست جمهوری 2020 آماده کند؟ یا اینکه نفوذش در سازمان ملل کاهش پیدا کرده بود ؟ یا اینکه می خواهد صندلی 'لیندزی گراهام' سناتور جمهوریخواه را تصاحب کند؟ یا به دلایلی دیگر از سمتش کناره گیری می کند؟ در این یادداشت آمده  است: با وجود ظاهر خوشحال 'دونالد ترامپ' و ' نیکی هیلی' روز سه شنبه صبح (دیروز) پیش از رفتن به 'دفتر بیضی' (نام دفتر و محل کار رئیس‌ جمهوری آمریکا)، اما زمانی که ترامپ اعلام کرد هیلی از چند ماه پیش گفته بود که قصد کناره گیری از این سمت را دارد و تنها تا پایان سالجاری (میلادی) با دولت خواهد بود، تمامی مقامات ارشد دولت بسیار شگفت زده شدند. 'سوزان گلاسر' سردبیر 'پولیتیکو' در خصوص هیلی بر این باور است: نخست، هیلی که پیش از در دست داشتن این سمت، فرماندار کارولینای جنوبی بود، یک سیاستمدار است. وی افزود: با او باید مانند یک سیاستمدار برخورد کنید. او قصد دارد کاری انجام دهد اما ما نمی دانیم چه کاری. دوم، به سخنان ستایش آمیز هیلی در خصوص 'ایوانکا ترامپ' دختر ترامپ و 'جراد کوشنر' همسر ایوانکا توجه کنید، او آنها را در دفتر بیضی 'نوابغ نهان' نامید. 'آیا این دو نفر قصد بیرون کردن هیلی از سمتش را داشتند یا برعکس؟ سوم، زمان کناره گیری او اهمیت دارد. استعفای او پس از آمدن 'برت کاوانا' عضو جنجال برانگیز دیوان عالی ایالات متحده رخ داده و این موضوع نباید نادیده گرفته شود. هیلی یک سیاستمدار فوق العاده است و به طور قطع همه این موارد را محاسبه کرده و می داند به عنوان ارشدترین زن تیم امنیت ملی ترامپ، کناره گیریش تنها دو روز پس از سوگند یاد کردن کاوانا صورت گرفته بی ارتباط به این موضوع نیست. در نهایت شاید تنها عده اندکی باشند که از دلیل کناره گیری هیلی آگاهی داشته باشند و بسیاری از اعضای کابینه ترامپ هم ممکن است دلیل کافی برای آسمان ریسمان بافتن و طفره رفتن از ارائه دلیل استعفای هیلی داشته باشند اما همه اینها باعث نمی شود که هرج و مرج پیش آمده در کاخ سفید را اغراق بدانیم. نیویورکر یک هفته‌ نامه ادبی آمریکایی است که اولین شماره خود را در 17 فوریه 1925 (میلادی) منتشر کرد و هم اکنون گزارش، مقاله، نقد ادبی، شعر و داستان منتشر می‌کند. اغلب مقالات مجله با تاکید بر نقدنویسی بر حیات فرهنگی شهر نیویورک منتشر می‌شود و مخاطبان فراوانی خارج از آمریکا دارد. سردبیر این نشریه 'دیوید رونیک' است. اروپام***7276 ** 1546            "}