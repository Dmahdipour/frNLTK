{"onTitr":"","titr":" پیام هایی که در مرگ خاشقجی نهفته است","describe":" دوحه - ایرنا - ربوده شدن و احتمالا مرگ 'جمال خاشقجی' روزنامه نگار مخالف دولت سعودی واکنش های بسیاری در میان کاربران فضای مجازی ایجاد کرده که فصل مشترک همه آنها دخالت رژیم آل سعود به ویژه ولیعهد در این پرونده جنایی است.", "text":"یک هفته از ربوده شدن خاشقجی که به داشتن مواضع مخالف رژیم سعودی معروف بود، می گذرد و کاربران فضای مجازی همچنان در حساب های  خود سوالات و ابهاماتی را مطرح  و در تحلیل هایی، نکاتی را مطرح می کنند .بسیاری با اشاره به احتمال مرگ این روزنامه نگار مستقل، دخالت 'محمد بن سلمان' در این اقدام ضد انسانی را مطرح و این اقدام را حاوی پیام هایی برای مخالفان و حتی موافقان آل سعود در داخل و خارج تلقی می کنند.1- دستگیری و ترور خاشقجی به عنوان یک روزنامه نگار مستقل ضربه دردناکی به اصل آزادی بیان در جهان محسوب و برگ دیگری بر پرونده قطور مبارزه حکومت های خودکامه و زورگو با صداهای مستقل محسوب می شود.2- خاشقجی بعد از دستگیری به شدت شکنجه شده و این به معنای رسمیت بخشیدن به شکنجه از سوی رژیمی است که تمامی کنوانسیون های جهانی در زمینه منع شکنجه و اعتراف گیری اجباری را به امضا رسانده است، لذا با رویه ای که آل سعود در پیش گرفته از این پس پخش هر گونه اعترافی از سوی افراد بازداشتی هیچ ارزش حقوقی و قضایی نخواهد داشت.3- رژیم سعودی هیچ فرصتی را برای انتقام از کسانی که سیاست های این رژیم در زمینه های سیاسی و اقتصادی به چالش کشیده اند، از دست نمی دهد .4- اتفاقی که برای یک روزنامه نگار مستقل و بین المللی در یک کشور نسبتا آزاد افتاد، ممکن است برای هر کسی که رژیم به ویژه اقدامات ماجراجویانه ولیعهد جوان این کشور را به چالش بکشد، روی دهد و هیچ فرق نمی کند که این افراد وابسته به کدام گروه و طیف از جامعه باشند. 5- رژیم سعودی مخالفت های سیاسی ولو به صورت مسالمت آمیز را نمی پذیرد و سیستم حکومتی در مقابل این فعالیت ها کاملا ناشکیباست، لذا باید مخالفان دست از اقدامات خود در داخل و خارج بردارند، درغیر این صورت با مشت آهنین مواجه خواهند شد.با این وجود  تنها افرادی مانند 'دونالد ترامپ' رییس جمهوری آمریکا می توانند با به چالش کشیدن رژیم سعودی، سران آن را تحقیر کند و آنان را 'گاوهای شیردهی' خطاب نماید که باید شیر آنها دوشیده شود، اما نصایح منتقدان و دلسوزان کشور که حاکمان را به تعمق بیشتر در رفتارهای سیاسی و اقتصادی خود فرا می خوانند ، پاسخ سختی دریافت خواهند کرد.6- خاموش بودن در مقابل توهین رییس جمهوری آمریکا به بالاترین مقامات رژیم سعودی این مزیت را هم برای ریاض داشته تا با فراغ بال و گشاده دستی به تعقیب ، دستگیری و کشتن مخالفان خود حتی در کشورهایی مانند ترکیه بپردازد بدون آنکه نگران متهم شدن به نقض حقوق بشر از سوی کشورهای داعیه دار آن باشد.7- رژیمی که خود را از مبارزان مقابله با تروریسم در داخل و خارج کشور معرفی می کند، اکنون در روز روشن با اعزام گروههای تروریستی، روزنامه نگاران را در سایر کشورها به جوخه های مرگ می سپارد تا هر گونه صدای مستقلی را خاموش نماید و این بدان معناست که رژیم سعودی به عنوان یکی از تامین کنندگان اصلی مالی گروههای تروریستی اینک سودای توسعه تروریسم دولتی در خارج از مرزهای خود را دارد.8- رژیمی که توان اعزام تروریست ها به سایر کشورها را دارد می تواند به عنوان یکی از محرکینی باشد که با  آشوب و اقدامات تروریستی در سایر کشورها به ویژه در کشورهای همسایه که با سیاست های توسعه طلبانه ریاض مخالف هستند، منطقه را به سمت تنش بیشتر سوق دهد. یکی از این اقدامات تروریستی کمتر از سه هفته پیش در اهواز شماری از افراد غیر نظامی از جمله چند زن و کودک را به کام مرگ کشاند و این در حالی است که اکنون مشخص شده که رژیم سعودی برای راه اندازی شبکه تلویزیونی عاملان این اقدام تروریستی میلیون ها دلار هزینه کرده است.9- خاشقجی یکی از هزاران نفری بود که سیاست های منطقه ای و بین المللی آل سعود را در پرونده ها و مسایل مهم به چالش می کشید و اکنون مرگ او حاوی این پیام است که با وجود مخالفت های مردمی، جنگ در یمن به قیمت نابودی کامل آل سعود ادامه خواهد یافت ، دخالت در امورداخلی کشورهایی مانند ایران ، عراق ، لبنان و سوریه ادامه خواهد داشت ، تنش با همسایگان همچنان سیاست غیر قابل تغییر ریاض خواهد بود ، بر  سر فلسطین برای بقای آل سعود معامله خواهد شد و مردم عربستان نباید امیدی به بهبود وضعیت اسفبار خود داشته باشند.10- خاشقجی تنها قربانی تروریسم دولتی و اقدامات سرکوبگرانه رژیم حاکم بر عربستان نیست . اکنون دهها نفر از نخبگان ، روحانیون ، اساتید دانشگاه و فعالان ملی و مذهبی در زندان های این رژیم به سر می برند و احتمال مبتلا شدن به سرنوشت این روزنامه نگار برای آنها هم دور از ذهن نیست .فشار بر شیعیان در عربستان و از سوی دیگر اعمال محدودیت‌های مضاعف بر فعالان اجتماعی و سیاسی این کشور ادامه خواهد یافت تا همچنان شرایط سعودی ها در داخل بسیار شکننده و آسیب پذیر باشد و چشم انداز تداوم حیات این پادشاهی همچنان مبهم و نامشخص بماند و ولیعهد جوانان ناچار باشد در قایق تفریحی خود همراه با محافظان خارجی به دلیل ترس از ترور و حمله، روزگار بگذراند.خاورم **1508**1651            "}