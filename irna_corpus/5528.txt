{"onTitr":"","titr":" صدر نسبت به سهم خواهی احزاب در دولت جدید هشدار داد","describe":" بغداد – ایرنا – رهبر جریان صدر و حامی فراکسیون 'سائرون' در پارلمان عراق تهدید کرد اگر پست های دولتی مانند گذشته براساس سهم بندی های سیاسی توزیع شوند، در تصمیم سابق اش مبنی بر عدم مداخله در انتخاب وزیران کابینه جدید از سوی نخست وزیر جدید تجدید نظر می کند.", "text":"به گزارش خبرنگار ایرنا، سید 'مقتدا صدر' در جدیدترین توئیت خود امروز یکشنبه گفته است: اگر نامزدهای کابینه جدید از میان احزاب و فراکسیون ها باشند و دوباره براساس سهم بندی های سیاسی این پست ها توزیع شوند، او در خصوص تصمیم سابق خود تجدید نظر خواهد کرد.صدر که ائتلاف مورد حمایت او با 54 (از 329) کرسی لیست اول پارلمان شد، در توئیت سابق خود اعلام کرده بود که جریان صدر هیچ نامزدی را از جانب خود برای تصدی پست های دولتی معرفی نمی کند و در توئیت امروز (یکشنبه) خود بار دیگر تاکید کرده است که نامزدها باید از افراد مستقل و تکنوکرات باشند. وی از 'عادل عبدالمهدی' نخست وزیر جدید عراق خواسته است که دو پست وزیر دفاع و کشور و تمامی پست های حساس امنیتی را در انحصار خود داشته باشد و گفته است که هیچ یک از احزاب یا فراکسیون ها برای این پست های حساس امنیتی و نظامی نامزد معرفی نکنند.مقتدا صدر همچنین خواسته است انتخاب شخص مورد نظر برای برخی از آنچه 'پست های مهم و حساس و موثر در اصلاحات و مبارزه با فساد' نامیده، در انحصار شخص نخست وزیر باشد (و از سوی احزاب پیروز در انتخابات تحمیل یا سهم خواهی نشود) و نخست وزیر جدید در خصوص اداره آنها فقط مشورت بخواهد و نه بیشتر.وی خواستار پایان بخشیدن به آنچه 'دولت در سایه' نامیده، شده است و گفته است که پست ها و هیات های مستقل و مدیریت ها کم از پست های وزارتی نیستند که دولت در سایه در طول سال های گذشته بر آن مستولی شده است و باید براساس معیارهای مشخصی این بار توزیع شوند.فراکسیون سائرون با 54 کرسی از مجموع 329 کرسی بزرگترین فراکسیون پارلمان عراق است و با توافق با الفتح (دومین فراکسیون بزرگ پارلمان با 48 کرسی)، عادل عبدالمهدی را به عنوان نخست وزیر جدید عراق معرفی کرده اند.عبدالمهدی در حال حاضر در حال رایزنی با احزاب و جریان های مختلف است و از آنها خواسته است که نامزدهای خود را برای پست های مختلف معرفی کنند و در عین حال حق انتخاب نامزد مناسب را برای کابینه خود محفوظ نگه داشته است.عبدالمهدی براساس قانون اساسی عراق یکماه از زمان معرفی اش به عنوان نخست وزیر فرصت دارد تا کابینه جدید را جهت اخذ رای اعتماد به پارلمان معرفی کند.رییس جمهوری منتخب عراق، عبدالمهدی را به عنوان نامزد دو فراکسیون الفتح و سائرون برای تصدی پست نخست وزیری، در تاریخ10 مهرماه گذشته موظف به تشکیل دولت جدید کرده است.خاورم *4*353*380*            "}