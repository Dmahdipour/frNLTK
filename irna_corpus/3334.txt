{"onTitr":"","titr":" طرح حریم قانونی گسل ها در پنج شهر تهیه شده است","describe":" قم- ایرنا- دبیر کارگروه ملی زلزله مرکز تحقیقات وزارت راه و شهرسازی گفت: طرح تعیین حریم قانونی گسل ها برای نخستین بار در تهران انجام و سپس در شهرهای مشهد، کرج، تبریز و کرمان تهیه شد.", "text":"به گزارش ایرنا، علی بیت اللهی روز سه شنبه در سومین جلسه کارگروه تخصصی مخاطرات زلزله درقم افزود: کشور ایران،در منطقه لرزه‌ خیزی قرار دارد که به‌ طور متوالی زمین ‌لرزه ‌های مخرب و بزرگی در آن رخ می ‌دهد.وی اضافه کرد: بر این اساس باید در نقاطی که ساخت وساز انجام می شود، نقشه های گسل با دقت تهیه و روی نقشه شهرها پیاده و به مردم اطلاع رسانی گردد.وی ادامه داد: برای اجرایی شدن این طرح، بندهای حقوقی و قانونی از جمله نخستین سند حقوقی آیین نامه 2800 ساختمان کشور موجود است و همه مهندسان موظف هستند طبق این آیین نامه، ساختمان های مقاوم در برابر زلزله بسازند.بیت اللهی گفت: حریم قانونی گسل ها ابتدا باید در این کارگروه، سپس شورای مدیریت بحران و شورای امور زیربنایی و فنی مصوب شود و پس از تصویب در شورای عالی شهرسازی و معماری، در هیات دولت نیز به تصویب برسد و ابلاغ شود.وی افزود: ساختمان های ضروری از جمله بیمارستان ها، نیروی انتظامی و اداره های آب، برق و گاز ساختمان هایی هستند که فعالیشان پس از وقوع زلزله ضروری است و نباید روی حریم گسل ها ساخته شود.وی گفت: حریم گسل های زلزله باید به مردم اطلاع رسانی شود تا افرادی که می خواهند پروانه ساخت اخذ نمایند، مطلع باشند، ولی در هر حال ممنوعیتی برای احداث ساختمان های مسکونی روی گسل وجود ندارد. این مسئول در وزارت راه و شهرسازی خاطرنشان کرد: 16 بیمارستان تهران و حتی ساختمان سازمان مدیریت بحران کشور در حریم گسل ساخته شده و خط لوله مخازن سوخت از جنوب تهران تا منطقه شهران که در مجاور ارتفاعات قرار دارد، روی گسل است.وی تصریح کرد: اگر گسل ها از ابتدا روی نقشه های شهری مشخص شده بود، اکنون این تعداد برج در استان های مختلف روی گسل های زلزله ساخته نمی شد.وی افزود: ولی هنوز هم فرصت داریم تا اشتباهات گذشته جبران شود، زیرا ساختمان ها پس از 20 سال فرسوده می شوند و می توان از ساخت ساختمان جدید روی این نقاط جلوگیری کرد.بیت اللهی با بیان این که ایران جزو پنج کشور اول دنیا از نظر تعداد ایستگاه شتاب نگاری است، گفت: با توجه به این که تمام دستگاه های موجود قدیمی است، تعدادی دستگاه جدید خریداری نمودیم که پنج عدد از آنها به استان قم تخصیص داده خواهد شد.وی در ادامه با تاکید بر این که طرح تفصیلی شهر قم باید بر اساس حریم گسل بازنگری شود، افزود: انتظار داریم تا پایان سال با همفکری همه دستگاه های مسئول حریم گسل شهر تهیه شود و اساتید دانشگاه، نیروهای تخصصی سازه، زمین شناسی و دورسنجی نیز در این زمینه کارگروه را یاری نمایند.وی تاکید کرد: همه نقشه ها نشان می دهد در اطراف شهر قم گسل های زلزله زیادی موجود است.* مدیرکل راه و شهرسازی قم نیز گفت: تهیه نقشه حریم گسل ها در جلسه های کارگروه مدیریت بحران، امور زیربنایی و فنی و شورای برنامه ریزی مطرح می شود تا به تصویب برسد و تهیه این نقشه نیز با همکاری مرکز تحقیقات وزارت راه و شهرسازی انجام می شود.حسن صبوری افزود: با تهیه این نقشه زمین و عرصه های شهری با فناوری های روز شناسایی می شود تا در احداث ساختمان های مهم فاصله از گسل رعایت شود و مشکلات پس از زلزله کاهش یابد.* محسن اوروجی مدیرکل مدیریت بحران استانداری قم نیز گفت: تهیه نقشه حریم گسل استان هفته آینده در شورای مدیریت بحران استانداری مطرح و مصوب می شود تا پایان سال انجام شود.* یکی از اعضای هیات علمی شبکه ملی شتاب نگاری نیز گفت: با نصب دستگاه های شتاب نگار در ثانیه های اول وقوع زلزله و قبل از این که موج مخرب زلزله به شهر برسد می توان سیگنال های هشدار برای شریان های حیاتی مثل اداره گاز ارسال نمود.احمد شاهوار افزود: همچنین دقایقی پس از زلزله نیز دستگاه های شتاب نگار مرکز اصلی زلزله را مشخص می کنند تا تیم های مدیریت بحران، امدادی و راهداری هر چه سریع تر به آن منطقه اعزام شوند.در این جلسه تهیه طرح حریم گسل های شهر قم با مسئولیت اداره کل راه و شهرسازی این استان مصوب شد. /2085/ 1175/            "}