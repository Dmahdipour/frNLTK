{"onTitr":"","titr":" ترامپ درباره گزارش آب و هوایی سازمان ملل ابراز تردید کرد","describe":" تهران- ایرنا- «دونالد ترامپ» رئیس جمهوری آمریکا که سابقه مخالفت با توافق آب و هوایی پاریس را دارد، گزارش جدید هیات بین دولتی تغییر اقلیم (IPCC) سازمان ملل را زیر سوال برد و درباره تهیه کنندگان این گزارش ابراز تردید کرد.", "text":"به گزارش روز چهارشنبه تارنمای هیل ارگان کنگره آمریکا، ترامپ روز سه شنبه به خبرنگاران در کاخ سفید گفت: این گزارش بدستم رسید و باید بررسی کنم که آن را چه کسی و چه گروهی تهیه کرده است. زیرا ممکن است من گزارشی را به شما بدهم که مجعول است و چندان خوب نیست. مطمئنا باید این گزارش را مطالعه کنم.این نخستین واکنش ترامپ به گزارشی بود که IPCC در ساعات پایانی روز یکشنبه منتشر کرد.این گزارش کاهش چشمگیر گازهای گلخانه ای تا سال 2030 را خواستار شد و درباره تبعات خودداری از این امر هشدار داد. دانشمندان چنین تبعاتی را حتی با وجود رسیدن دمای زمین به فقط 1.5 درجه سانتیگراد در نتیجه گرم شدن زمین پیش بینی کرده اند.این گزارش که به عنوان بخشی از توافق پاریس انجام شده، توسط افرادی از دوازده کشور و نهاد مهم از جمله دانشگاه اکسفورد، دانشگاه دوک و موسسه ملی مطالعات محیط زیستی تهیه شده است. ترامپ در گذشته نیز دانش تغییرات آب وهوایی را رد و آن را فریبکاری توصیف کرده بود هر چند که بعدها خود او و دولتش تصدیق کرد که آلودگی ناشی از فعالیت انسان نقش مهمی در گرم شدن زمین دارد. بر اساس توافق دانشمندان فعالیت انسانی از طریق انتشار گازهای گل خانه ای تاکنون اصلی ترین علت تغییرات آب و هوایی است. تا قبل از اظهارات ترامپ، موضع رسمی کاخ سفید درباره این گزارش تاکید بر چگونگی کمک آمریکا به کاهش انتشار گاز دی اکسید کربن در جهان بود.  «لیندسی والتر» سخنگوی کاخ سفید گفت: انتشار گاز دی اکسید کربن در آمریکا از سال 2005 تا 2017 میلادی به میزان 14 درصد کاهش یافته در حالی که انتشار این  گاز در جهان در همین دوره زمانی 21 درصد افزایش داشته است. ازطریق توسعه و استفاده گسترده از فناوری های جدید، ارزان و پاک تر می توان بر روی بخش انرژی سرمایه گذاری کرد.ترامپ اقدامات زیادی را برای تضعیف مقررات تغییرات آب و هوایی یا لغو آنها بکار بسته که شامل لغو طرح  انرژی پاک سازمان حفاظت از محیط زیست، لغو مقررات گاز های گلخانه ای برای خودروها و استانداردهای آلودگی متان در پالایشگاه های نفت وگاز است.وی همچنین متعهد شده کشورش را از توافق آب و هوایی پاریس خارج کند.به گزارش ایرنا، دانشمندان در گزارش تازه تغییرات آب و هوایی   هشدار دادند برای محدود کردن بحران تغییر اقلیم 12 سال فرصت باقی است.گزارش جدید تصریح می کند که روند فعلی به سوی افزایش 2 درجه سانتیگرادی دمای جهان پیش می رود که پرهزینه است و توقف آن در گرو تغییرات سریع، بی سابقه و دشوار در همه جنبه های زندگی جوامع مختلف است.اروپام**9158**1485            "}