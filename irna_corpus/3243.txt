{"onTitr":" معاون وزیر علوم در جمع رؤسای دانشگاه‌های گروه حوزوی اعلام کرد:    ","titr":" تعریف نظام سطح بندی مستقل برای مراکز وابسته به علوم حوزوی","describe":" تهران - ایرنا - معاون آموزشی وزارت علوم، تحقیقات و فناوری با تاکید بر تعریف نظام سطح‌بندی مستقلی برای مراکز وابسته به گروه‌های علوم حوزوی گفت: این سطح‌بندی بستر رقابت را در میدان عمل باز می‌کند.", "text":"به گزارش روز سه شنبه ایرنا از روابط عمومی وزارت علوم، مجتبی شریعتی نیاسر در نشست روسا و معاونان آموزشی دانشگاه‌های حوزوی و گروه برنامه‌ریزی و گسترش علوم حوزه‌ای، هدف از برگزاری این نشست را ارائه تصویری از وضعیت موجود این مراکز آموزش عالی به متولیان آنها، ارائه سیاست‌های کلان آموزش عالی در بخش توسعه، شناسایی چالش‌ها و هم‌فکری در راستای مقابله با چالش‌ها و هم‌افزایی و ارائه راهکار برای رفع معضلات دانست.وی افزود: از حدود هشت ماه پیش در حوزه معاونت آموزشی برنامه ریزی شد تا از سر جمع مراکز آموزش عالی برآوردی داشته باشیم؛ به این منظور که کدام دسته از این مراکز هم‌راستا تلقی می‌شوند و از همفکری آنان برای بهره‌وری بهتر استفاده شود.معاون آموزشی وزارت علوم تصریح کرد: با مصوبات بالادستی و تدابیری که اندیشیده شده است تعداد مراکز آموزش عالی که در سال 1392 بالغ بر 2 هزار و 800 مرکز بود، هم اکنون به 2 هزار و 200 مرکز تقلیل یافته و این روند کماکان ادامه دارد.وی عنوان کرد: از مجموع مراکزی که در زیرنظام‌های مختلف مشغول فعالیت هستند، تعدادی از مراکز هم‌راستا ارزیابی شده‌اند مانند مراکز آموزش عالی در حوزه علوم اسلامی و حوزوی و همچنین تعدادی مرکز نیز در حوزه علوم نظامی که آنها نیز اهداف مشترکی را دنبال می‌کنند.شریعتی نیاسر با اشاره به اینکه هم اکنون نزدیک به 4 میلیون و 100 هزار نفر جمعیت دانشجویی در سطح دانشگاه‌ها و مراکز آموزش عالی کشور مشغول تحصیل هستند، افزود: 50 درصد این جمعیت دانشجویی در مراکز غیردولتی مشغول تحصیل هستند.معاون وزارت علوم خاطرنشان کرد: این مراکز اگر چه با عنوان علوم حوزوی و اسلامی به عرصه آموزش عالی ورود پیدا کرده‌اند ولی بعضاً به رشته‌هایی ورود یافتند که سایر دانشگاه‌ها نیز این رشته‌ها را دارند.وی افزود: این امر دارای دو جنبه مثبت و منفی است؛ جنبه مثبت از آن جهت که ایجاد عرصه رقابت می‌کند و منفی از آن جهت که سبب افزایش جمعیت دانشجویان و فارغ‌التحصیلان در مقایسه با نیاز بازار می‌شود.شریعتی نیاسر بیان کرد: جمعیت دانشجویان مقطع دکترا در تمامی زیرنظام‌ها حدود 100 هزار نفر است؛ ظرفیت پذیرش سالانه ما در مقطع دکترا حدود 25 هزار نفر است و ظرفیت جذب اعضای هیئت علمی در تمامی مراکز آموزش عالی کشور و همه زیرنظام‌ها در بهترین حالت سالیانه حدود 5 هزار نفر است.وی افزود: به عبارتی اگر 25 هزار نفر ظرفیت ورودی سالانه به دانشگاه‌های کشور در مقطع دکترا به موقع فارغ‌التحصیل شوند؛ یعنی سالانه 25 هزار متقاضی ورود به شغل در محیط‌های علمی و دانشگاهی وجود دارد و تنها 20 درصد از این جمعیت متقاضی می‌توانند در محیط‌های دانشگاهی جذب شوند.شریعتی نیاسر با اشاره به طرح ساماندهی آموزش عالی خاطرنشان کرد: این ساماندهی در دو حوزه سازمانی و تشکیلاتی و دوره‌های تحصیلی در حال پیگیری است.به گفته وی مأموریت‌گرایی دانشگاه‌ها و مراکز آموزش عالی از دیگر سیاست‌های این وزارتخانه می‌باشد و یکی از مواردی است که در 2 دهه گذشته مغفول واقع شده؛ به عبارتی مراکز آموزش عالی در گوشه و کنار کشور مدیران شان بر این باورند که در همه مقاطع و رشته‌ها ورود پیدا کنند. بنابراین مراکز آموزش عالی باید مأموریت‌محور باشند و شاهراه توسعه در کلیه مراکز آموزش عالی کشور باید تعریف شود.وی تصریح کرد: تعریف و ترسیم این مسیر باید متناسب با مراکز متناظر و مشابهی باشد که در حوزه فعالیت‌مان وجود دارد؛ هم‌زمان سایر مسیرها باید شناسایی شده و متناسب با آن اولویت‌بندی شوند.شریعتی نیاسر با اشاره به بحث کیفیت و نظام سطح‌بندی دانشگاه‌های کشور عنوان کرد: مراکز وابسته به گروه‌های حوزوی را در چند سال اخیر در نظام سطح‌بندی نیاورده‌ایم؛ علت آن است که هم نیاز به دقت بیشتری دارد و هم اینکه قابل مقایسه نیستند و نمی‌توان آنها را هم‌تراز با مراکز دولتی و غیرانتفاعی تلقی کرد.به گفته وی باید یک نظام سطح‌بندی مستقلی برای مراکز وابسته به گروه‌های علوم حوزوی تعریف شود؛ این سطح‌بندی بستر رقابت را در میدان عمل باز می‌کند.این مسئول بر رصد اشتغال فارغ‌التحصیلان دانشگاه‌ها و مراکز آموزش عالی اعم از علوم حوزوی و غیره تأکید کرد و گفت: فارغ التحصیلان علوم حوزوی طلبه‌های حاذقی هستند که از وجود آنها باید متناسب با آموخته‌های آنان بهره برد.9187** 1200            "}