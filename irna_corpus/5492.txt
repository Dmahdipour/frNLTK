{"onTitr":" در 6 ماه نخست امسال؛    ","titr":" تصادفات رانندگی در چهارمحال و بختیاری 42 درصد افزایش یافت","describe":" شهرکرد - ایرنا - معاون هماهنگی امور عمرانی استانداری چهارمحال و بختیاری گفت: تصادفات رانندگی این استان در 6 ماه نخست امسال رشد 42 درصدی را نشان می دهد.", "text":"به گزارش ایرنا، مجید نظری روز یکشنبه در همایش طلایه داران فرهنگ ترافیک به مناسبت هفته نیروی انتظامی افزود: آمار فوتی تصادفات درون شهری طی این مدت 16 درصد و تصادفات جرحی 60 درصد افزایش داشته است.وی اظهار داشت: تعداد تصادفات برون شهری 24 درصد، تصادفات منجر به فوت 28 درصد، تصادفات جرحی 9 درصد و تعداد مصدومان حوادث جاده ای 18 درصد طی 6 ماه امسال افزایش یافته است.معاون هماهنگی امور عمرانی استانداری چهارمحال وبختیاری بیشترین علت فوتی ها در تصادفات رانندگی ضربه به سر است و نداشتن کلاه ایمنی توسط راکبان موتورسیکلت و نبستن کمربند ایمنی سرنشینان خودروها از دلایل افزایش در آمار مصدومیت ها و فوتی ها در تصادفات اعلام شده است.نظری با اشاره به اینکه 3 هزار و 700 کیلومتر راه در استان وجود دارد، افزود: 257 کیلومتر بزرگراه، 763 کیلومتر راه اصلی، 291 کیلومتر راه فرعی، 2 هزار و 400 کیلومتر راه روستایی و 53 کیلومتر بین راهی در بخش حمل و نقل این استان ایجاد شده است.به گفته وی، با وجود یکهزار و 100 کیلومتر راه اصلی و فرعی، سالانه باید 30 کیلومتر راه از سوی دولت بهسازی و بازسازی شود که این مساله برای استان زمان بر و هزینه دارد.نظری شناسایی 49 نقطه حادثه خیز در استان را یادآور شد و افزود: هرساله باید 10 نقطه حادثه خیز در استان اصلاح شود که طی سال جاری نیز 250 میلیارد ریال برای رفع نقاط حادثه خیز استان اختصاص داده شده است.فرمانده انتظامی استان چهارمحال وبختیاری نیز در این همایش افزود: تامین امنیت عمومی از اولویت های نیروی انتظامی است.سردار غلامعباس غلامزاده افزود: امنیت در ترافیک و تردد در محورهای درون و برون شهری و ایمنی در تردد، مصداق امنیت در کشور است.وی با اشاره به افزایش تلفات و حوادث رانندگی در جاده های کشور، توجه کامل نسبت به رعایت قوانین و مقررات راهنمایی و رانندگی و مقررات حوزه ترافیک را خواستار شد.رئیس پلیس راه چهارمحال وبختیاری نیز در این همایش با اشاره به اینکه در حوادث رانندگی سه عامل انسان، راه و وسیله نقلیه موثر است، افزود: رفع نقاط هندسی دارای نقص در کاهش تصادفات مهم است.رحمت الله نجفی افزود: همسان سازی رویه آسفالت با شانه خاکی در محل هایی که روکش آسفالت ترمیم می شود ، از تبدیل شدن این نقاط به نقاط حادثه خیز جلوگیری می کند.وی گفت: 43 درصد تصادفات رانندگی در استان بر اثر واژگونی خودروهاست که این مساله به دلیل خستگی، خواب آلودگی، استراحت نکردن کافی، استفاده از داروهای خواب آور و قرص های روان گردان و استفاده از تلفن همراه توسط رانندگان است.به گزارش ایرنا، در این همایش از همیاران پلیس، مربیان و مسوولان آموزشگاه های رانندگی، معلمان و مدیران برتر مدارس ، بخشداران برتر حوزه ترافیک، سربازان نمونه و جمعی از طلایه داران فرهنگ ترافیک تجلیل شد.در این همایش از سمیه پناهنده خبرنگار ایرنا مرکز شهرکرد به عنوان طلایه دار فرهنگ ترافیک تقدیر شد.13 تا 19 مهرماه به عنوان هفته نیروی انتظامی نامگذاری شده است.7360/2097            "}