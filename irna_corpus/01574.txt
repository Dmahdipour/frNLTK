{"onTitr":"","titr":" رویترز: به خاشقچی مواد مخدر خورانده شده است","describe":" لندن – ایرنا – خبرگزاری رویترز روز چهارشنبه به نقل از یک منبع سعودی گزارش داد: سازمان اطلاعات انگلیس معتقد است که به خاشقچی در کنسولگری عربستان در ترکیه مواد مخدر خورانده که منجر به اوردوز  شده است.", "text":"به گزارش ایرنا، رویترز در ادامه گزارش خود آورده است که برای تائید صحت این خبر با سازمان اطلاعات انگلیس تماس گرفته اما اظهارنظری را دریافت نکرده است. خاشقچی سه‌شنبه هفته گذشته زمانی که برای ثبت‌اسناد مربوط به ازدواج خود به کنسولگری عربستان در استانبول ترکیه مراجعه کرد، مفقود شد و اکنون هیچ نشانه‌ای از وی در دست نیست.ریاض که پیش‌تر ورود این روزنامه‌نگار مخالف به کنسولگری را تائید و گفته بود که او بعد از انجام کار از کنسولگری خارج‌شده است، در تناقضی آشکار اکنون مدعی است که نامبرده اساساً به این کنسولگری مراجعه نکرده است.کنسول سعودی در استانبول که تاکنون نتوانسته است پاسخ مناسبی به افکار عمومی ارائه کند، ادعا کرده است که دوربین‌های این ساختمان در روز وقوع حادثه خاموش بوده است.منابع خبری ترکیه روز سه‌شنبه تصویری از یک دوربین متعلق به دولت ترکیه را منتشر کردند که خاشقچی را در حال ورود به کنسولگری عربستان در استانبول نشان می‌دهد.خاشقچی 59 ساله، بعد از انتخاب بن سلمان به‌عنوان ولیعهد عربستان، این کشور را ترک کرده و به آمریکا رفته بود. وی در مقالاتی که در روزنامه واشنگتن‌پست می‌نوشت، از جنگ عربستان در یمن، بحران اقتصادی ریاض با کانادا و دستگیری مدافعان حقوق زنان انتقاد کرده بود.رویترز در ادامه گزارش خود آورده است: مقام‌های ترکیه بر این باورند که خاشقچی در داخل کنسولگری به قتل رسیده است. بر اساس تحقیقات به‌عمل‌آمده از سوی مقام‌های ترکیه، خاشقچی در زمان ورود به کنسولگری یک ساعت اپل در دست داشته که به یک گوشی همراه بیرون ساختمان متصل بوده است. روزنامه صباح ترکیه روز چهارشنبه گزارش داد که 15 نفر از اعضاء سرویس اطلاعات  عربستان نیز پس از خاشقچی وارد کنسولگری ریاض شدند. مقام‌های ترکیه تاکنون این گزارش را تکذیب نکرده‌اند.در همین حال مقام‌های ترکیه به دنبال نشانی خودرویی هستند که هم‌زمان با دو خودرویی دیگری که از مقابل کنسولگری عربستان به سمت فرودگاه حرکت کرده، راهی مسیر دیگری شده است.وزیر امور خارجه انگلیس دیروز در گفت‌وگو با همتای سعودی خود هشدار داد که لندن چنین جرائمی را جدی تلقی می‌کند و افزود: تداوم دوستی میان دو کشور به رعایت ارزش‌های مشترک بستگی دارد.دونالد ترامپ رئیس‌جمهوری آمریکا نیز اعلام کرد برای پیگیری سرنوشت خبرنگار مفقودشده سعودی، با مقام‌های عربستانی مذاکره خواهد کرد.شبس**اروپام ** هـ ن ** 1917            "}