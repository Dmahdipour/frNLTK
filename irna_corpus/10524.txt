{"onTitr":" رئیس شورای شهر کرج :    ","titr":" ریزگردها و وارونگی هوا چالش های زیست محیطی البرزاست","describe":" کرج - ایرنا- رئیس شورای اسلامی شهر کرج گفت: عواملی مانند خشکسالی و پدیده های دیگر سبب گسترش دامنه ریزگردها ، وارونگی هوا و چالش های زیست محیطی در استان البرز شده است.", "text":"به گزارش ایرنا، عباس زارع عصر سه شنبه در نشست مشترک شورای اسلامی استان البرز ومدیران کل  منابع طبیعی و  جهاد  کشاورزی این استان که در باشگاه فرهنگی، ورزشی میلاد کرج برگزار شد، اظهار داشت: استان البرز به علت مساحت کم و فشردگی جمعیت طی سال های اخیر از مشکلات زیست محیطی رنج می برد.وی ادامه داد: همزمان با فصل پاییز وارونگی در استان البرز به ویژه کلانشهر کرج به یکی از مشکلات تبدیل می شود.زارع  گفت: بروز این پدیده ها  متاثر از عوامل مختلفی بوده که یکی از این عوامل اعمال سلیقه های متفاوت مدیریتی در سطح  منطقه است.وی افزود: تقسیم بندی جغرافیای سیاسی و اعمال سیاست های متفاوت سبب شده تا برخی قسمت های جغرافیایی منطقه با  آسیب های زیست محیطی مواجه شود.رئیس شورای اسلامی شهر کرج بیان داشت: دامنه مشکلات زیست محیطی در محدوده شهرستان کرج بیشتر است زیرا توسعه شهری و موضوع نگهداشت  باغ ها و فضای سبز منطقه با هم تناسب ندارد.وی گفت: قانون حفظ گسترش شهرها وظایفی برای شهرداری ها در بخش فضاهای مشجر و سبز تعیین کرده  که این قانون ضامن حفظ فضاهای مشجر شهرها است اما اعمال سلیقه سبب اتخاذ اقدامات مختلفی شده است.وی اظهار داشت: بسیاری از تخریب باغ های شهری کشور در سال های گذشته متاثر از سیاست هایی بوده که اعمال شده است.رئیس شورای اسلامی شهر کرج افزود: لازم است ستادی برای اعمال قانون و یکپارچه سازی اقدامات در حوزه فضای سبز به عمل بیاید.زارع گفت: هرچند اعتباراتی برای کنترل کانون های ریزگرد از محل منابع دولتی تامین می شود اما در شهرها عوامل انسانی در گسترش آلودگی هوا دخیل هستند.رئیس شورای اسلامی شهر کرج با اشاره به کاهش شدید سطح آبی تالاب صالحیه شهرستان نظرآباد اظهار داشت: همه دستگاه هایی اجرایی برای مهار این پدیده باید پاسخگو و بسیج شوند.وی گفت: استان البرز 10 سال پیش به اندازه زمان کنونی مشکلات زیست محیطی نداشت اما امروز دامنه این مشکلات گسترش یافته است.زارع افزود: اگر وضعیت به شکل کنونی پیش برود ظرف چند سال آینده شرایط محیطی شهرهای استان  برای سکونت مردم مناسب نخواهد بود.وی تاکید کرد که همه دستگاه ها از جمله شهرداری برای پیشگیری از خشکیدگی درختان کنار خیابان ها و مناطق کوهستانی پای کار بیایند.پدیده ریزگردها و آلودگی هوا به واسطه افزایش مهاجرت ها ، ساخت وسازهای بی رویه ، مصرف بی رویه آب های سطحی و زیر زمینی و خشکسالی طی دهه اخیر در استان البرز آزار دهنده شده است.7410/ 6155            "}