{"onTitr":" عضو کمیسیون صنایع مجلس:    ","titr":" کلیات طرح ساماندهی بازار خودرو درکمیسیون صنایع مجلس تصویب شد","describe":" تهران- ایرنا- عضو کمیسیون صنایع و معادن مجلس شورای اسلامی از تصویب کلیات طرح ساماندهی بازار خودرو در جلسه امروز سه شنبه این کمیسیون خبر داد.", "text":"سیدجواد حسینی کیا در گفت و گو با خبرنگار سیاسی ایرنا، افزود: در نشست کمیسیون صنایع و معادن مجلس شورای اسلامی بیشتر تمرکز بر کلیات طرح ساماندهی خودرو بود و مقرر شد در جلسه بعدی کمیسیون جزئیات مورد بررسی و بازبینی بیشتری قرار گیرد.وی ادامه داد: طرح یک فوریتی ساماندهی بازار خودرو معطوف به محیط زیست می باشد، به این صورت که یکی از محورهای اصلی این طرح عملیاتی تر کردن قانون هوای پاک است که البته این قانون به روشنی تکالیفی را برای دستگاه های اجرایی ذیربط مشخص کرده است.عضو کمیسیون صنایع و معادن مجلس شورای اسلامی اضافه کرد: با توجه به اینکه موضوع واردات خودرو بسته به شرایط اقتصادی و واکنش بازار تنظیم شده و تعرفه های متفاوتی به اقتضای زمان در نظر گرفته می شود، واردکنندگان ریسک نمی کنند. وی ادامه داد: در این طرح در نظر داریم به منظور تحقق قانون هوای پاک عمل کنیم. این قانون تولیدکننده داخلی را مکلف می کند که به ازای هر 4 خودرو یک دستگاه خودروی فرسوده را از رده خارج کند، تلاش داریم در این طرح تکلیفی مشابه برای واردکنندگان خودرو در نظر بگیریم.نماینده مردم سنقر و کلیایی یادآور شد: بسته های تشویقی نیز در کلیات طرح پیش بینی شده که از جمله کاهش تعرفه واردات است. در کلیات طرح ساماندهی بازار خودرو حجم موتور، کیفیت و مقدار مصرف دیده شده که در جزئیات مکانیزم اجرای آن نیز بررسی خواهد شد.حسینی کیا افزود: یکی دیگر از سرفصل های طرح یک فوریتی ساماندهی بازار خودرو بحث رقابتی شدن ارزی خودرو اعم از تولید و واردات است. باید کاری کرد که در مرحله نخست تولیدکننده و واردکننده انگیزه کافی برای ارائه محصول و رقابت داشته باشد و از طرفی بازار و تقاضا نیز با تنوع مواجه شده و مصرف کننده سلیقه خود را در بازار بیابد.وی خاطرنشان کرد: کلیات طرح مورد بحث بر پایه توجه به تولید داخلی و واردات، رقابتی شدن عرضه محصول، تعرفه ها و تشویق ها می باشد.عضو کمیسیون صنایع و معادن مجلس شورای اسلامی تصریح کرد: مواد و تبصره هایی که در جزئیات طرح باید مورد بازبینی قرار بگیرد به نحوه اجرای طرح ساماندهی توجه دارد.حسینی کیا یادآور شد: در جلسه بعدی کمیسیون صنایع و معادن مجلس پس از تصویب جزئیات طرح به صحن مجلس ارائه و به رای نمایندگان گذاشته می شود.سیام*3061*1535            "}