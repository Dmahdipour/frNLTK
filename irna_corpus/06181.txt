{"onTitr":" نماینده اردبیل:    ","titr":" تصویب نشدن FATF، اقداماتی علیه ایران به دنبال خواهد داشت","describe":" تهران-ایرنا-نماینده مردم اردبیل در مجلس گفت: اگر لوایح چهارگانه FATF تصویب نشود و بسترهای لازم برای نهایی شدن این لوایح انجام نگیرد، شاهد اقدامات تقابلی علیه جمهوری اسلامی ایران خواهیم بود.", "text":"به گزارش خبرنگار پارلمانی ایرنا، محمد فیضی در جلسه علنی امروز یکشنبه در موافقت با کلیات لایحه CFT گفت: مجلس در جلسه علنی و غیرعلنی تا این لحظه با آرامش جلسه داشته اما عده‌ای در صحن و در فضای مجازی با دروغ پردازی علیه موافقان و قرار دادن موافقان در صف یزیدیان و قرار دادن مخالفان در صف حسینیان این آرامش را به هم می‌ریزند.وی گفت: لاریجانی محتوای نامه حضرت آقا را در جلسه غیرعلنی مطرح کردند، ایشان در این جلسه گفتند که موضوع این نامه مربوط به همه کنوانسیون‌ها بود و محدود به CFT نبود.فیضی ادامه داد: چرا به مردم دروغ می‌گویید و موافقان کلیات این لایحه را متهم به دروغ‌پردازی و آنان را تهدید می‌کنید؟ این چه اخلاقی است؟وی تصریح کرد: در شرایط سختی قرار داریم، چرا می‌خواهید شرایط کشور را سخت‌تر کنید؟ بانک‌های ایرانی اگر استاندارد CFT را رعایت کنند بانک‌های طرف مقابل نیز با بانک‌های خارجی این استانداردها را رعایت می‌کنند.وی خاطر نشان کرد: FATF به معنای رعایت حداقل‌های مبارزه با تروریسم است، این استانداردها دولتی نیست، بلکه بنگاهی است که دولت‌های کشورها نمی‌توانند در آن هیچ دخالتی داشته باشند، اگر ما به این استانداردها بی‌توجه باشیم نمی‌توانیم با نظامات بانکی جهان ارتباط عالی داشته باشیم. وی تصریح کرد: پذیرش شروط FATF به معنای پذیرش استانداردهای جهانی برای مقابله با تروریسم است.فیضی با بیان این که پیامدهای FATF برای جامعه تشریح نشده است، افزود: به مردم نگفتیم اگر به FATF نپیوندیم روابط بانکهای جهان حتی بانکهای هند، چین، روسیه، سوریه و ترکیه با بانک‌های ایران دچار مشکل می ‌شود و دانشجو و تاجر برای افتتاح حساب در بانک‌های خارجی مجبور به راستی‌آزمایی فرد متقاضی می‌شود که مشکلات عدیده‌ای برای ایرانیان خارج از کشور به وجود می‌آید.وی در ادامه این سوال را مطرح کرد که: چرا به مردم نگفتیم بسته شدن کانال‌های بانکی موجب مختل شدن مناسبات اقتصادی ایران با سایر کشورهای جهان می‌شود؟ به مردم بگوییم موانع تبادلات بانکی به ویژه در بخش حمل و نقل آسیب‌زاست. نماینده مردم اردبیل ادامه داد: رانندگان کامیون‌های ایرانی برای حمل و نقل با مشکلات عدیده‌ای روبرو می‌شوند، به مردم بگوییم که با نپیوستن به FATF ایران حتی نمی‌توان حق عضویت خود را به مراکز بین‌المللی و منطقه‌ای پرداخت کند.وی خاطر نشان کرد: کمیسیون امنیت ملی مجلس 6 شرط برای پیوستن به FATF به تصویب رساند، دوستان در این کمیسیون زحمات زیادی برای تدوین این شروط کشیدند.فیضی ادامه داد: اگر ضوابط FATF و CFT برای مبارزه با تروریسم را نپذیریم یعنی مبارزات مشروع مردمی در دفاع از حقوق خود را زیر سوال برده‌ایم.وی اظهار داشت: روند الحاق و خروج از کنوانسیون پیش‌بینی شده است، اگر ایران تحت فشار قرار گیرد ترتیبات آن در کمیسیون امنیت ملی مجلس مشخص شده است.فیضی افزود: هدف CFT  و FATF کمک به نهضت های آزادی بخش نیست بلکه استانداردهای مبارزه با پولشویی و تروریسم وارد مصادیق نمی شود، کشورها خودشان فهرست سازمانهای تروریستی را مشخص می کنند. وی تصریح کرد: لبنان مشکلی در اجرای این استانداردها نداشته است، چرا می‌خواهید با دست خودتان برای کشور مشکل ایجاد کنید؟ اگر مشکلی بود تا الان حتما برای لبنان به وجود آمده بود، برای انتقال پول نفت به داخل کشور با مشکلات عدیده‌ای روبرو هستیم.فیضی افزود: اولین قربانی تروریسم هستیم، ملت شریف ایران، کشوری هستیم که بیشترین هزینه و شهید را در مواجهه با تروریسم داد و هزاران شهید را در راه دفاع از خاک کشور اهدا کرد. وی گفت: نزدیک به 17 هزار نفر از هموطنان کشورمان توسط عناصری به شهادت رسیدند که تا دو سه سال قبل از سوی آمریکا تروریسم شناخته می‌شدند، تروریست‌ها رییس‌جمهور، نخست‌وزیر، دکتر بهشتی و مطهری و 72 نفر از منتخبان ملت را به خاک و خون کشیدند.  وی تصریح کرد: حضور نیافتن ما در سازمانهای بین الملل از جمله FATF و CFT جارو زدن راه برای عربستان، صهیونیست‌ها و سلطه‌طلبان جهانی است. البته ما با پیوستن به FATF و CFT به دهان این کشورها و نهادها می‌زنیم.سیام**9121**3050**1535            "}