{"onTitr":"","titr":" حفظ امنیت مطلوب در استان کردستان اولویت سپاه است","describe":" سنندج - ایرنا - فرمانده سپاه بیت المقدس کردستان گفت: برقراری و حفظ امنیت در این استان اولویت ما است و برگزاری رزمایش های اخیر در راستای دستیابی به این مقوله مهم است.", "text":"به گزارش خبرنگار ایرنا، سردار سرتیپ 2 پاسدار محمدحسین رجبی روز شنبه در جمع خبرنگاران اظهار داشت: آخرین مرحله رزمایش محرم فردا در منطقه کامیاران و کوه های شاهو برگزار می شود که هدف اصلی آن حصول اطمینان از آمادگی نیروها، بکارگیری مهارت های فردی، جمعی و رسته ای است.وی اضافه کرد: پیامد بیرونی این رزمایش تثبیت و تقویت امنیت با توجه به نوع تهدیداتی است که در آینده ممکن است، روی دهد.سردار رجبی یادآور شد: برقراری و تثبیت امنیت استان موجب می شود توسعه و سرمایه گذاری نیز شتاب گیرد.وی با تاکید براینکه رزمایش با نگاهی به این اهداف برگزار می شود، تاکید کرد: توسعه نیاز اساسی مردم استان است اما هنوز شاهد توسعه ای متوازن نبوده ایم.فرمانده سپاه بیت المقدس کردستان با تشریح جزییات رزمایش سپاه گفت: رزمایش با حضور امدادگران جهادگر در مناطق محروم آغاز شده و اردوهای جهادی 2 هفته طول می کشد.وی افزود: 26 شهریور مرحله دوم رزمایش با تجمع بخشی از بسیجیان در اردوگاه های قدس و تمرین های پیش بینی شده، برگزار شد.سردار رجبی با اشاره به اینکه مرحله سوم روز 12 مهر با تجمع 15 هزار نفری بسیجیان در استادیوم 22 گولان سنندج برگزار شد، تاکید کرد: به این ترتیب سه مرحله رزمایش دفاع شهری به اتمام رسید.وی اظهار داشت: در رزمایش عملیاتی تاکتیکی فردا انواع عملیات با سلاح و تجهیزات سازمانی و جدید را از سوی نیروهای شرکت کننده شاهد خواهیم بود.سردار رجبی با بیان اینکه در این رزمایش هلی بُرد نیروها به مناطق مشخص شده، اقدامات پهبادی شناسایی و عملیاتی هم صورت می گیرد، اضافه کرد: تک به ارتفاعات، اجرای آتش هوانیروز، ادوات زرهی، توپخانه و رسیدن به نقاط تعیین شده در این رزمایش اجرا شده و همزمان توسط ارزیابان مورد بررسی قرار گرفته و به آن نمره تعلق می گیرد.وی یادآور شد: بیمارستان صحرایی سپاه نیز از پنج روز پیش در منطقه گشکی با استقرار 15 پزشک متخصص و فوق تخصص آماده خدمات رسانی به مردم است.سردار رجبی گفت: اکیپ هایی نیز به حدود 30 روستای این منطقه همراه با پزشک و تجهیزات برای درمان و خدمات رسانی، سرکشی می کنند.وی با اشاره به اینکه سپاه ساخت یک هزار واحد مسکن مددجویان کمیته امداد امام (ره) تقبل کرده است، افزود: ساخت حدود 200 واحد آغاز شده و منتظر جانمایی زمین از سوی کمیته امداد برای ساخت مابقی واحدها هستیم.6108/9102            "}