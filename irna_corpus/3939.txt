{"onTitr":"","titr":" پذیرش دانشجوی پزشکی در ارومیه 110 برابر شده است","describe":" ارومیه- ایرنا- رییس دانشگاه علوم پزشکی و خدمات بهداشتی و درمانی آذربایجان غربی با بیان اینکه در 41 سال گذشته پذیرش دانشجو در این دانشگاه افزایش چشمگیر داشته است، گفت: پذیرش دانشجو در رشته های مختلف پزشکی در این مدت در استان 110 برابر شده است.", "text":"جواد آقازاده روز سه شنبه در گفت و گو با خبرنگار ایرنا افزود: تعداد دانشجویان در تمام رشته ها در دانشگاه علوم پزشکی ارومیه حدود چهار هزار و 400 نفر می باشد و سالانه در رشته های پزشکی 180 تا 200 نفر و در رشته های کارشناسی 380 نفر دانشجو پذیرش می شود.وی ادامه داد: این درحالی است که در سال 1356 تنها 40 نفر دانشجو در حوزه پزشکی در دانشگاه علوم پزشکی ارومیه پذیرش شده بود.وی اضافه کرد: بین دانشگاه علوم پزشکی ارومیه، تبریز و دانشگاه آتاتورک ارزروم کشور ترکیه یک تفاهم نامه امضا کرده ایم که طی آن با توجه به کمبود دانشجویان رشته تخصصی رادیولوژی، توانستیم مجوز تربیت «رزیدنت» رادیولوژی را کسب کنیم.وی بیان کرد: اجرای این تفاهم نامه موجب تربیت متخصصان بومی و رفع نیازهای منطقه می شود.رییس دانشگاه علوم پزشکی، خدمات بهداشتی و درمانی آذربایجان غربی گفت: در رشته جراحی اعصاب و ارتوپدی در حال تربیت نیروهای تخصصی و در بعضی رشته ها ازجمله کلیه در حال پذیرش نیروهای فوق تخصص هستیم.آقازاده اضافه کرد: در دانشکده داروسازی ارومیه که ماه های قبل افتتاح شد، سالانه حدود 45 نفر دانشجوی داروسازی پذیرش می شوند و دانشگاه علوم پزشکی ارومیه درحال انجام یک برنامه مشترک با «انستیتو پاستور» است.وی ادامه داد: یک تفاهم نامه میان موسسه پاستور و دانشگاه امضا شده که دانشگاه علوم پزشکی ارومیه به عنوان قطب دوم در تولید نسل حیوانات آزمایشگاهی، این موسسه را یاری می کند.وی بیان کرد: نژادهایی از حیوانات آزمایشگاهی وجود دارند که در پاستور این حیوانات را برای محققان تربیت می کنند و این اقدامات به پایه ریزی تحقیقات زیر بنایی برای کشور منجر می شود.وی از کسب مجوز تاسیس پژوهشکده سلولی ملکولی در استان در روزهای گذشته خبر داد و گفت: ارزش این پژوهشکده از یک دانشکده بالاتر است و برای خود بودجه و اعضای هیات علمی مشخصی خواهد داشت و گام مهمی در جهت توسعه دانشگاه علوم پزشکی ارومیه محسوب می شود.به گزارش ایرنا، توسعه شاخص های بهداشتی، درمانی در آذربایجان غربی طی چهار سال گذشته نمادی از تلاش های امید آفرین دولت تدبیر و امید برای محرومیت زدایی و ارتقای ارکان توسعه سلامت در جامعه است و می تواند به همه کشور تعمیم یابد.آذربایجان غربی که در چهار سال گذشته پس از استقرار دولت یازدهم در کشور به کارگاه بزرگی برای اجرای طرح های بهداشتی درمانی و بیمارستانی تبدیل شده بود، امروز به بار نشستن این طرح ها را نظاره گر است و این پروژه های فاخر در صف افتتاح و خدمت رسانی به مردم حتی در مناطق محروم قرار دارد.8137/7129/3072            "}