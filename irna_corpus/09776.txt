{"onTitr":"","titr":" 9800 نفر از خدمات بسیج پزشکی خراسان رضوی بهره بردند","describe":" مشهد- ایرنا- مسئول امداد و درمان بسیج جامعه پزشکی خراسان رضوی گفت: ظرف نیمه نخست امسال 9 هزار و 800 نفر از ساکنان مناطق کم برخوردار و حاشیه شهرهای این استان از خدمات رایگان پزشکی این نهاد استفاده کردند.", "text":"دکتر محمد صادقی روز چهارشنبه در گفت و گو با خبرنگار ایرنا افزود: از 32 کانون بسیج پزشکی خراسان رضوی 20 کانون در قالب 'طرح شهید رهنمون' فعال هستند که 10 کانون در مشهد و 10 کانون در شهرستانها فعالیت دارند. وی ادامه داد: این کانونها بطور میانگین در هر ماه یک اعزام به مناطق حاشیه شهرهای استان دارند. با توجه به شرایط هر منطقه پزشکان عمومی، متخصصان جراحی، ارولوژی، زنان و مامایی و دندانپزشکی همراه با داروهای رایگان به حاشیه شهر اعزام می شوند. مسئول امداد و درمان بسیج جامعه پزشکی خراسان رضوی گفت: همچنین در نیمه نخست امسال 50 ویزیت رایگان تخصصی چشم برای افراد نیازمند در بیمارستان خاتم الانبیا(ص) مشهد انجام شد. شهید دکتر محمدعلی رهنمون از فعالان عرصه بهداشت و درمان بود که سال 1362در عملیات خیبر در سنگر همیشگی خود در بیمارستان صحرایی خاتم الانبیاء(ص) در منطقه طلائیه به شهادت رسید. طرح راهبردی شهید رهنمون جهت بهینه سازی و ساماندهی خدمات جهادی بسیج جامعه پزشکی با رویکرد انقلابی به نقاط محروم و با اتکا به برنامه راهبردی و با روحیه بسیجی انجام می شود. 9 هزار نفر از پزشکان و کادر درمانی خراسان رضوی در 32 کانون بسیج جامعه پزشکی این استان عضویت دارند.7507/1858            "}