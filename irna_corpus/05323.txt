{"onTitr":"","titr":" بازتاب تصویب پیوستن ایران به CFT در رسانه های روسیه","describe":" مسکو - ایرنا- تصویب پیوستن ایران به کنوانسیون بین المللی مقابله با تامین مالی تروریسم (CFT) در مجلس شورای اسلامی در رسانه های روسیه بازتاب گسترده داشت.", "text":"به گزارش ایرنا، خبرگزاری تاس روز یکشنبه در گزارشی با تیتر «پارلمان ایران لایحه پیوستن این کشور به کنوانسیون ضدتروریستی را تصویب کرد» نوشت: نمایندگان مجلس ایران روز یکشنبه لایحه پیوستن به کنوانسیون بین المللی مبارزه با تامین مالی تروریسم را تصویب کردند.رسانه روسی با اشاره به رای مثبت، 143 نماینده مجلس به این لایحه و مخالفت 120 نماینده دیگر و 5 رای ممتنع خاطرنشان کرد: این لایحه قانونی یکی از چهار سند قانونی تنظیم شده در چارچوب توصیه ها از سوی گروه ویژه اقدام مالی برای مبارزه با پولشویی موسوم به FATF بود.«این اسناد شامل اصلاحات در قوانین مبارزه با پول شویی، تغییر قانون تامین مالی تروریسم، پیوستن ایران به کنوانسیون مبارزه با تروریسم و کنوانسیون سازمان ملل در مبارزه با جرایم سازمان یافته می شود.» رسانه روسی نوشت: این لایحه قانونی را باید شورای نگهبان تایید کند تا کار تصویب آن در ایران به پایان برسد. تاس افزود: گروه ویژه اقدام مالی برای مبارزه با پولشویی در چارچوب گروه جی هفت برای اقدام علیه پولشویی ایجاد شد و هم اینک تحت اختیارات گروه جی 20 فعالیت می کند و روسیه در سال 2003 به عضویت آن در آمد.خبرگزاری ریانووستی نیز در گزارشی با عنوان «پارلمان ایران لایحه ای در مبارزه با تامین مالی تروریسم تصویب کرد» نوشت: پارلمان ایران در جلسه علنی خود چهار لایحه قانونی که از سوی گروه ویژه اقدام مالی برای مبارزه با پولشویی مطرح شده بود را بررسی کرد.رسانه روسی با اشاره به تصویب لایحه قانونی مبارزه با تامین مالی تروریسم به نقل از وزیر خارجه ایران افزود: امروز پارلمان ایران تصمیم تاریخی گرفت اما نه من و نه رئیس جمهور ایران نمی توانیم تضمین کنیم که با تصویب لایحه قانونی درباره مبارزه با تامین مالی تروریسم مشکلاتمان حل می شود.  محمد جواد ظریف افزود: اما ما می توانیم تضمین کنیم که اگر آن را تصویب نمی کردیم آمریکا توجیه مهمی برای افزایش مسائل ما پیدا می کرد، ما مخالف خصومت طلبی آمریکا هستیم و این بار بر تحریم های آمریکایی غلبه می کنیم.    ریانووستی نوشت: قبلا اعلام شده بود که ایران نتوانست بموقع طرح مطابقت دادن قوانین خود در مبارزه با تامین مالی تروریسم را با خواسته های FATF اجرا کند.در این گزارش آمده است: در زمان حاضر ایران و کره شمالی در فهرست سیاه FATF قرار دارند اما در مورد ایران اعمال تدابیر مقابله ای این گروه منع شده است و اف.ای.تی.اف به همه سازمان ها توصیه می کند نظارت شدید در معامله ها با شخصیت های حقیقی و حقوقی ایرانی داشته باشند.رسانه روسی افزود: در فهرست خاکستری FATF هم وانوئاتو، عراق، یمن، صربستان، سوریه، ترینیداد و توباگو، تونس، سری لانکا، اتیوپی و پاکستان قرار دارند.روزنامه «کامرسانت» چاپ مسکو نیز در بخش اخبار آنلاین پایگاه اینترنتی خود در گزارشی با عنوان «پارلمان ایران لایحه قانونی مبارزه با تامین مالی تروریسم را تصویب کرد» نوشت: این اقدام در چارچوب اجرای طرح مطابقت دادن قوانین ایران با خواسته های بین المللی انجام گرفت.  روزنامه روسی نوشت: ایران و کره شمالی در فهرست سیاه گروه ویژه اقدام مالی برای مبارزه با پولشویی FATF قرار دارند که سازمانی بین دولتی و دست اندرکار تنظیم معیارهای بین المللی در عرصه مقابله با درآمدهای غیرقانونی و تامین مالی تروریسم است.  در گزارش آمده است: پارلمان ایران برای اجرای خواسته های FATF چهار لایحه قانونی تنظیم کرده است.تارنمای روسی «وستنیک قفقاز» که غالبا اخبار ایران را پوشش می دهد، در گزارشی با عنوان «ایران به کنوانسیون سازمان ملل در مبارزه با تروریسم می پیوندد» نوشت: ایران به عضویت کنوانسیون سازمان ملل در مقابله با تامین مالی تروریسم درمی آید و 143 نماینده مجلس ایران به این لایحه رای مثبت داده و 120نفر رای منفی دادند.رسانه روسی نوشت: شورای نگهبان که نهادی در راس مجلس شورای اسلامی است و از روحانیون تشکیل شده باید این لایحه قانونی را تایید کند.«فرقانه» تارنمای روسی دیگر نیز در گزارشی با عنوان «پارلمان ایرانی قانونی را در مبارزه با تروریسم تصویب کرد» نوشت: ایران به عضویت کنوانسیون بین المللی سازمان ملل در مبارزه با تامین مالی تروریسم می پیوندد و 143 نماینده مجلس به این لایحه رای موافق دادند.رسانه روسی خاطرنشان کرد: در ایران حملات تروریستی بندرت بوقوع می پیوندد، اما اخیرا در این کشور حمله مسلحانه ای به شرکت کنندگان در یک رژه نظامی رخ داد.اروپام*391*1346 **شبس**1613            "}