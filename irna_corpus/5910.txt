{"onTitr":"","titr":" باران به خلیج گرگان جان داد","describe":" گرگان - ایرنا - بارش های رگباری چند روز گذشته خطه شمال کشورمان و روان آبهای سیلابی جان دوباره به خلیج گرگان تنها خلیج ایرانی دریای خزر بخشید و تراز آبی آن را بهبود داد.", "text":"بر اساس مشاهدات روز یکشنبه خبرنگار ایرنا از رودخانه های منتهی به خلیج گرگان، پُرآبی و شدت جریان آب مهمترین خصیصه این زمان رودهای غرب استان گلستان است.هر چند دبی آب این رودخانه ها هنوز از سوی شرکت آب منطقه ای گلستان اعلام نشده است اما طبق مشاهدات میدانی رودخانه هایی همچون قره سو، جفا کنده و نوکنده در غرب استان کمکی برای احیای این خلیج تشنه سرازیر کرده و خوان نعمت الهی را به سوی آن گستراند.برپایه داده های آماری هواشناسی استان های مازندران و گلستان میزان بارش چند روز اخیر در پهنه سرزمینی آبخیزهای سه گانه خلیج گرگان بالاتر از نُرم متوسط آن است براین اساس بارش متوسط در شرق خلیج گرگان تا سقف 28 میلی متر اعلان شده که در شاخه های فرعی مانند رودهای گرمابدشت، زیارت، تول چشمه، انجیراب، شصت کلا، کفشگیری، میان دره و کردکوی به وضوح قابل مشاهده است.در حوضه آبخیز مرکزی یا همان جنوبی خلیج گرگان نیز بارش تا سقف 126 میلی متر بوده که روان آب ها و سیلاب حاصله از طریق رودخانه های سرکلاته، باغو، سرمحله، گز، جفا کنده، نوکنده، چشمه بلبل و گلوگاه در کمترین فاصله به خلیج گرگان همچنان سرازیر است.همچنین در حوضه آبخیز شرقی که شامل رودهای برگرفته از سلسله جبال البرز در حوزه شهرستان های گلوگاه، نکا و بهشهر در استان مازندران بوده بارش تا سقف 140 میلی متر وارد رودخانه های این منطقه شد. از دیگر سو زباله ها و پسماندهای شناور در سطح آب از دیگر پیامدهای بارش ها بود، مشکلی که از سالها قبل مناطق پایین دستی رودخانه های گلستان را با چالش مواجه کرده است، این امر موجب گرفتگی دهنه پل های احداث شده بر روی برخی رودخانه ها در حوزه روستاها هنگام بارش های شدید شده و خساراتی وارد کرده و می کند.به گزارش ایرنا خلیج چهار هزار هکتاری گرگان یکی از بزرگترین مخازن آب شیرین متصل به دریای خزر بوده و تداوم زندگی بسیاری از جانداران در بزرگترین دریاچه زمین به اتصال آن با دریا وابسته است، خلیجی که حالا با مشکلات متعدد دست ‌و پنجه نرم می‌کند و فعالان و مسوولان محیط ‌زیست معتقدند که در صورت ادامه روند کنونی تبدیل به نسخه دیگری از دریاچه ارومیه می شود.خلیج گرگان علاوه بر پتانسیل گردشگری، زیستگاه انواع آبزیان بومی و منحصر بفرد است که به دلیل ادامه ورود برخی پسماندها، فاضلاب خام، زه آب های کشاورزی و آلودگی حال و روز خوبی ندارد و هر از چند گاه ضرورت کمک به آن مورد توجه رسانه ها قرار می گیرد.علاوه بر پسروی شدید و کاهش عمق آب خلیج گرگان، رشد بیش از پیش و غیرمتعارف جلبک ها هم لزوم توجه بیشتر به این پهنه آبی را دو چندان ساخته است.استان مرزی گلستان در کرانه شرقی دریای خزر با تنوع اقلیمی و جغرافیایی و برخورداری همزمان از ساحل دریا؛ جنگل؛ کوهستان؛ دشت و بیابان از لحاظ آب و هوایی هفت اقلیم از 13 اقلیم دنیا را دارد. گزارشگر: علی قاسمعلی 7333/1648/2729            "}