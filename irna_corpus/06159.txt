{"onTitr":"","titr":" ساخت و ساز غیرمجاز بلای توسعه شهری","describe":" گرگان – ایرنا – تخلف تغییر کاربری، ساخت و ساز غیرمجاز و فرار از قانون در ایجاد بنا و ساختمان از چالش های شهرهای مختلف و از جمله گرگان در مسیر توسعه پایدار بوده که راهکار کارشناسان برای حل آن افزایش نظارت و بهره مندی از توان بازدارندگی پلیس ساختمان است.", "text":"به گزارش خبرنگار ایرنا، رعایت نکردن ضوابط و مقررات ساخت و ساز شهری شامل دیوار کشی، ساخت بدون مجوز و پروانه، فقدان توجه به تراکم مجاز و موارد دیگر تخلف های ساختمانی در حوزه مدیریت شهری بوده که استمرار آن توسعه قانونی را دچار چالش می کند.این آسیب جدی شهرهای بزرگ و مراکز استان های کشور است که گرگان نیز به عنوان یک شهر گردشگری، مهاجرپذیر و رو به توسعه با آن دست و پنجه نرم می کند. چالشی که به اعتراف رییس شورای اسلامی شهر گرگان این روزها مشهودتر از همیشه بوده و در خیابان های فرعی و کوچه های شهر به وفور قابل مشاهده است.علی اصغر یوسفی شامگاه شنبه در نود وچهارمین نشست رسمی شورا با یادآوری آسیب های فراوان این تخلف ها برای سیمای شهری از شهردار و مدیران گرگان خواست تا چه زودتر برای حل آن چاره اندیشی کنند.فائزه عبداللهی دیگر عضو شورای گرگان نیز با اشاره به تحرکات اخیر برخی سودجویان برای دیوار کشی معابر عمومی و زمین های متعلق به شهرداری، تشکیل پلیس ساختمان را راهکار مقابله با تخلفات این حوزه بیان کرد و گفت: باید از تجربه کلان شهرها در امر نظارت بر ساخت و سازها استفاده شود.وی بدون بیان آماری، تعداد تخلفات ساختمانی در گرگان را بسیار اعلام کرد و اظهار داشت: این معضل دلایل اقتصادی و اجتماعی متعددی دارد که توسعه نظارت های مستمر و فعال شدن پلیس ساختمان برای کاهش آن ضروری است.به گفته وی، نظارت بر ساخت و سازها، جلوگیری از تغییر کاربری ها و تفکیک های غیرمجاز از جمله وظایف پلیس ساختمان بوده و اگر هم اینک اقدام نشود در سال های آینده برای بازپس گیری معابر عمومی دیوار کشی شده از سوی متخلفان باید شهرداری میلیون ها تومان پول پرداخت کند.به گزارش ایرنا شهردار منطقه 2 گرگان هم گفت: شهرداری برای نظارت کامل بر روند ساخت و سازها و جلوگیری از تخلف های ساختمانی به ایجاد پلیس ساختمان نیازمند است. احمد لشکر بلوکی با بیان اینکه شاهد دیوار کشی غیرمجاز بخشی از اراضی متعلق به شهرداری در حوالی شهرک تالار گرگان توسط عده ای سودجو هستیم، اظهارداشت: اینک شگردهای جدیدی در دستور کار متخلفان بوده و در زمانی کوتاه   ده ها مترمربع از زمین های متعلق به شهرداری از سوی آنان دیوار کشی می شود.فرخ پورشکوری کارشناس ارشد جغرافیا و برنامه ریزی شهری در این پیوند گفت: باید تلاش ها معطوف به  پیشگیری از ساخت و سازهای غیرمجاز و تخلفات ساختمانی باشد تا هزینه رفع آسیب های این ناهنجاری شهری نیز کاهش یابد.به گفته وی، برای پیشگیری از وقوع این تخلف ها باید علت و زمینه های بروز آنها که در بسترهای حقوقی، اجتماعی، اقتصادی شهر نهفته است شناسایی و برای رفع یا کنترل آن برنامه ریزی شود.این کارشناس حوزه شهرسازی بیان کرد: تقاضای مسکن و ساختمان در شهرهای رو به توسعه باید ساماندهی و جهت دهی شود و مدیران شهری باید افزایش نیاز به مسکن را در برنامه ریزی های توسعه مورد توجه قرار دهند. گرگان مرکز استان گلستان افزون بر 380 هزار نفر جمعیت دارد.7333/3091/1648            "}