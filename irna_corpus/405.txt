به گزارش خبرنگار ایرنا، ماموستا معروف خالدی در خطبه های نماز جمعه این هفته سنندج اظهار داشت: هر زمان دشمن قصد ضربه زدن به ایران را داشته است به اعمال تحریم علیه کشورمان اقدام کرده اما با وحدت و همدلی ملت، توطئه ها ناکام مانده است.وی تاکید کرد: اکنون نیز مردم با اتحاد، انسجام و همت مسئولان و تدابیر رهبری، نقشه دشمن را نقش بر آب می کنند و مانند گذشته، مسیر اقتدار و پیشرفت را ادامه می دهند. خطیب جمعه موقت سنندج با بیان اینکه قدرت کشورمان در زمینه های مختلف بر کسی پوشیده نیست، افزود: امروزه نظام اسلامی در حوزه های فناوری هسته ای، بیوتکنولوژی و نانو جزو 10 کشور برتر دنیا محسوب می شود. وی یادآور شد: با وجود مشکلات و فشارهای اقتصادی، ایران از نظر رشد اقتصادی در پنج سال آینده در ردیف کشورهای برتر جهان قرار می گیرد.ماموستا خالدی در بخش دیگری از خطبه ها ضمن گرامیداشت هفته استاندارد (20 تا 27 مهر) اضافه کرد: واحدهای تولیدی و کارخانه ها باید در زمینه تولید کالاهای با کیفیت و استاندارد همت کنند تا مردم نیز به خرید کالاهای داخلی تشویق شوند.امام جمعه موقت سنندج خواستار فرهنگ سازی تولید کالای استاندارد در کشور شد و گفت: تولید کالاهای با کیفیت، مانع رغبت مردم به خرید کالاهای خارجی شده و عامل توسعه و رشد صنعت داخلی است.وی در بخش دیگری از خطبه های نماز جمعه به اهمیت احترام به والدین در دین اسلام اشاره کرد و اظهار داشت: جوانان باید نسبت به این امر اهتمام داشته و از بی احترامی و بی ادبی در حق پدر و مادر پرهیز کنند.ماوستا خالدی با بیان اینکه بعد از شرک به خداوند، نافرمانی از والدین بزرگترین گناه است، یادآور شد: باید اذعان داشت که در برخی خانواده ها احترام به والدین بسیار کمرنگ شده که امیدواریم شاهد چنین رفتارهای ناپسندی در جامعه بوی‍ژه در میان جوانان نباشیم.جانشین قرارگاه عملیاتی لشگر 28 پیاده ارتش در کردستان نیز پیش از خطبه ها به مناسبت تاسیس نهاد عقیدتی سیاسی در ارتش جمهوری اسلامی در سخنانی اظهار داشت: امروز توان دفاعی ایران و تدابیر شجاعانه رهبر معظم انقلاب عامل بازدارنده در برابر توطئه های دشمنان است.سرهنگ محمدرضا مومنی افزود: از آنجایی که دشمنان از به کار بردن گزینه نظامی علیه کشورمان ناامید شده اند در شرایط کنونی با جنگ روانی و اقتصادی به دنبال تضعیف اراده ملت و نظام هستند. وی رمز پیروزی ایران اسلامی را در مقابل توطئه های و فشارهای دشمن، اعتقاد و ایمان مردم دانست و تاکید کرد: مردم و مسئولان با تبعیت از دستورات و رهنمودهای رهبری در کنار هم می توانند از این ترفند دشمنان با موفقیت عبور کنند.24 مهرماه سالروز تاسیس نهاد عقیدتی سیاسی در ارتش جمهوری اسلامی ایران توسط امام خمینی(ره) است.7355/9102
      
      