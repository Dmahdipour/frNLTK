{"onTitr":"","titr":" 6 نفر برای رقابت مسئولیت تصدی شهرداری رشت انتخاب شدند","describe":" رشت – ایرنا- 6 تن از گزینه های تصدی شهرداری رشت عصر روز شنبه در جلسه شورای اسلامی کلانشهر رشت برای رقابت در این سمت، با رای اعضای شورا انتخاب شدند.", "text":"به گزارش خبرنگار ایرنا، پس از رای گیری اعضای شورای اسلامی کلانشهر رشت در صحن شورا با حضور خبرنگاران، مسعود موسوی با 10 رای، حامد عبداللهی با 9، رضا ساغری با هشت، علی مبصر با هشت ، سینا مقدادی با هفت و بهزاد نیک فهم با 6 رای  به مرحله نهایی ماراتن انتخاب تصدی سمت شهردار رشت راه یافتند.این 6 نفر که از بین 17 نامزد نهایی برای تصدی در سمت شهرداری کلانشهر رشت از سوی اعضای شورای اسلامی انتخاب شده اند عصر فردا (سه شنبه) در جلسه علنی شورا به ارایه برنامه های خود خواهند پرداخت که در نهایت اعضای شورا در جلسه چهارشنبه هفته جاری یک نفر را برای سمت شهرداری رشت انتخاب خواهند کرد.رئیس شورای اسلامی رشت در نطق پیش از دستور جلسه عصر امروز جلسه شورای اسلامی این کلانشهر با بیان این فضاهایی که در انتخابات حساس به وجود می آید، خاص است گفت: این فضاها بعضا آمیخته با تهمت و دروغ است و بیشتر از این که بخواهد تاثیر بر اعضای شورا بگذارد روی ذهن مردم اثر می گذارد.سید امیرحسین علوی افزود: همه ما در کشتی بزرگ رشت نشسته ایم و بایستی سرنوشت خودمان را با دستان خود رقم بزنیم بنابراین همگان بایستی کمک کنند.رضا سولی نائب رئیس شورای اسلامی رشت که خود یکی از نامزدهای تصدی پست شهرداری این کلانشهر بود عصر امروز در صحن شورا انصراف خود را اعلام کرد.وی با بیان این که شورای پنجم به دنبال گزینه های دارای سوابق کافی است، اظهار داشت: انتخاب شهردار اولین وظیفه اعضای شورای اسلامی است.بهراد ذاکری یکی دیگر از اعضای شورای اسلامی کلانشهر رشت از دلایل حضور نیافتن خود در جلسه دوشنبه گذشته شورا را غیرعلنی بودن جلسه عنوان و بیان کرد: شورا بایستی مسیر شفاف سازی را طی کند به همین دلیل در جلسات غیرعلنی شورا شرکت نمی کنم.  مسعود نصرتی قزوینی نژاد آخرین شهردار کلانشهر رشت که با انتخاب اعضای شورای دوره پنجم، با شعار رشت به سوی شکوفایی به عنوان شصت و پنجمین شهردار سکان مدیریت شهری رشت را به دست گرفته بود، سی ام تیرماه سال جاری پس از 10 ماه، استعفایش را به رئیس شورا تقدیم کرد. اعضای شورای اسلامی رشت نیز پس از قبول استعفای نصرتی ، علی بهارمست را به عنوان سرپرست شهرداری این کلانشهر انتخاب کردند. شورای اسلامی کلانشهر رشت 11 عضو دارد. کلانشهر رشت حدود 700 هزار نفر جمعیت ثابت دارد که در طول روز به بیش از یک میلیون و 200 هزار نفر می رسد. 7286 /6030            "}