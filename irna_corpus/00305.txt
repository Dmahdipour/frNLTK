{"onTitr":"","titr":" روسیه از رویکرد غرب در سازمان منع تسلیحات شیمیایی انتقاد کرد","describe":" مسکو - ایرنا - وزارت امور خارجه روسیه با انتشار بیانیه ای رفتار برخی کشورهای غربی در سازمان منع تسلیحات شیمیایی را ابزاری خواند و از آن بشدت انتقاد کرد.", "text":"به گزارش ایرنا، وزارت خارجه روسیه روز جمعه در بیانیه خود آورده است: از اقدامات هلند و برخی کشورهای غربی که علیه چهار تبعه روسیه هیاهو راه انداخته اند، منزجر هستیم.در بیانیه یادآوری شده است که وزیر دفاع هلند روز چهارم اکتبر (12 مهر) چهار تبعه روسی را به حمله سایبری به شبکه رایانه ای سازمان منع تسلیحات شیمیایی متهم کرد و در همین حال تاکنون هیچ مدرک و شواهدی برای اثبات این ادعا ارایه نکرده است. وزارت خارجه روسیه خاطر نشان کرده است: چنین بنظر می رسد که مبتکران این توطئه عمدا شش ماه صبر کردند تا یک شایعه دیگر ضدروسی را در زمانی که هشتاد و نهمین نشست شورای اجرایی سازمان منع تسلیحات شیمیایی در روزهای نهم تا 12 ماه اکتبر (روز سه شنبه تا امروز) برگزار می شود، منتشر کنند.بیانیه می افزاید: آمریکا و انگلیس در این نشست برای واگذاری اختیارات در مورد تعیین تقصیر استفاده از سلاح شیمیایی به سازمان منع تسلیحات شیمیایی تلاش می کنند که کاملا غیرقانونی است زیرا فقط شورای امنیت سازمان ملل چنین اختیاراتی دارد.  در بخش دیگری از بیانیه آمده است: روسیه مخالف این ابتکار است و در صورت تحقق آن، سازمان منع تسلیحات شیمیایی به تشکیلات سرکوبگر تبدیل می شود که از آن برای هر کشور نامطلوب برای غرب استفاده خواهد شد.وزارت خارجه روسیه خاطرنشان کرد: هیچ شکی نیست که رویدادهای در این سازمان بخشی از برنامه گسترده برای بی اعتبار کردن سیاست روسیه است که در پشت پرده از سوی کشورهای غربی اجرا می شود.در بیانیه تصریح شده است: به رغم این فشارهای غیرمنصفانه، به تلاش های خود برای جلوگیری از درگیر کردن سازمان منع تسلیحات شیمیایی و دبیرخانه فنی آن به این خیمه شب بازی که برای دستیابی به اهداف سودجویانه زودگذر هدف گیری شده ادامه خواهیم داد.در پایان گفته شده است: روسیه همواره به دفاع از کنوانسیون منع تسلیحات شیمیایی پرداخته است و اکنون خواستار جلوگیری از استفاده از این وضعیت برای بازی های ژئوپلیتیک هستیم.اروپام*391*1346 **1485            "}