{"onTitr":"","titr":" روایتی از ایستگاه ششم جشنواره ای متفاوت","describe":" تهران – ایرنا - جشنواره بین‌المللی «هنر برای صلح» رویدادی است که ششمین دوره اش در تهران برگزار شد، بنا به گفته دبیر آن، بدون هیچ گونه حمایت دولتی هر سال با موضوع اصلی «صلح»، آثار هنرمندان را معرفی و درجهت ترویج آنها فعالیت می‌کند.", "text":"به گزارش خبرنگار فرهنگی ایرنا، ششمین دوره جشنواره بین المللی « هنر برای صلح» در مراسم پایانی اش با گلایه های فریدون فربود دبیر این جشنواره از آنچه وی آن را «بی پولی و بی مهری های همیشگی» نامید، همراه بود. ** کاسه داغ تر از آش نشوید فریدون فربود گفت: «موضوع صلح مهم و جهانی محسوب می شود و این اشتباه بزرگی است که برخی فکر می کنند، صلح فقط درمقابل جنگ قرار می‌گیرد و لاغیر!؛ صلح درواقع واژه ای بزرگ و مهم است که مانند مسیری باید درجهت توسعه و گسترش آن برآئیم.» وی با اشاره به مسائل و مشکلات موجود درسر راه این جشنواره از ابتدا تا انتها ،گفت: برخی هنرمندان نامدار و معروف کشور که بعضا ازمدعیان عرصه فرهنگی و هنری کشور هستند در فضای مجازی و تماس با من اعلام کردند: «چراکاسه داغ تر از آش شده اید؟ نمی توانید جشنواره برپا کنید، جمعش کنید!» فربود با انتقاد از عملکرد یک بانک خصوصی برای حمایت و اسپانسری مالی جشنواره ادامه داد: روی قول حمایت این بانک معتبر حساب باز کرده بودیم، اما طرف حساب، دو ماه، برای جواب ما را معطل کرد لذا به ناچار با اندک کمک دوستان و برخی افراد به اندازه توان، جشنواره را برگزار کردیم. ** بی پولی اشک دبیر را درآورد وی با دعوت از دست اندرکاران و همراهان اجرایی این جشنواره به روی صحنه در حالیکه اشک می ریخت و برخی از آنها را در آغوش گرفته و پیشانی آنها را می بوسید، تاکید کرد: این دوستان بدون دریافت هیچگونه وجه و چشم داشتی طی سه ماه گذشته تاکنون جشنواره را همراهی کرده و به ایستگاه آخر رساندند. وی گفت: هیچکدام از مسئولان به رغم دعوت رسمی به مراسم اختتامیه ما نیامده اند و تنها عیلرضا تابش مدیرعامل بنیاد سینمایی فارابی اینجا حضور یافته است. فربود با اشاره به اینکه تمام ساز و کار مالی جشنواره مشخص است و از لحاظ مالی بضاعتی در جشنواره وجود ندارد، یادآور شد: با اینکه استاد محجوبی لطف کرده و اعلام کردند یکصد میلیون تومان از320 میلیون تومان قیمت تعیین شده به اثرش را در صورت فروش به دیبرخانه جشنواره اختصاص خواهد داد، ولی متاسفانه این تابلو فروش نرفت و در نهایت اینجا هم دستمان خالی ماند. دبیر شش دوره جشنواره هنر برای صلح گفت: تاکنون شش دوره را برگزار کرده و با همت و تلاش همگان نخواهیم گذاشت چرخ های این جشنواره تجسمی، سینمایی از حرکت بایستد. فربود ضمن قدردانی از همراهی هنرمندان با جشنواره، گفت: یک عذرخواهی به برگزیدگان این دوره بدهکار هستم و اینکه بدلیل نداشتن بودجه وحامی ، امکان تهیه جوایز و هدیه مقدور نشد و فقط به لوح و تندیس خالی بسنده کردیم. او ادامه داد : شش سال است که مقرر شده درآمدی از این نمایشگاه را برای فعالیت بشر دوستانه اختصاص دهیم درواقع در صورت فروش آثار، 60 درصد متعلق به هنرمند و از مبلغ باقی مانده و براساس توافق انجام شده بخشی از درآمد به گالری محل برگزاری تعلق می گیرد و ما بقی برای انجام امور و فعالیت های بشر دوستانه هزینه شود که متاسفانه تا به امروز حتی هزینه های جاری جشنواره را هم نتوانسته ایم تامین کنیم. دبیر ششمین دوره جشنواره هنر برای صلح با بیان اینکه جشنواره با هدف ایجاد امید و شادی در میان مردم آغاز به کار کرده است، دو خبرخوش هم برای حاضران بیان کرد و گفت که ابتدا به همت مسئولان فرهنگی و هنری شهرداری تهران ، جشنواره صاحب بیلبوردهای تبلیغات خیابانی شده است و دوم اینکه با توجه به مصادف شدن برگزاری جشنواره با ماه محرم، مقررشد بخش موسیقی جشنواره متوقف و بعد از این ایام برگزارشود. ** بی مهری به جشنواره یک کارشناس هنری طی سخنانی در مراسم پایانی با تقدیر از عوامل این جشنواره، گفت: ما نیز نتوانستیم برای این جشنواره بجز چاپ پوستر و برخی موارد مشابه کاری دیگر انجام دهیم. مجید ملانوروزی همچنین نسبت به بی‌مهری به جشنواره «هنر برای صلح» ابراز تاسف کرد و خواستار تلاش و پشتکار بیشتر مدیران به این رویداد فرهنگی و هنری درادامه مسیرشد. ** چرخ جشنواره باکمک یا بدون حمایت دیگران هم می چرخد ایرج میرزا علی خانی استاد گرافیست و طراح کشور نیز درسخنانی گفت: حرکت این جشنواره چندسالی است آغاز شده و امروز به ایستگاه ششم خود رسیده است از این رو تاکید می کنیم که چرخ این رویداد در دوره های بعدی چه کمک دیگران باشد و چه نباشد خواهد چرخید. به گفته وی چرخی به همت هنرمندان به حرکت درآمده و ایستادنی نیست فقط باید تاسف خورد چرابرخی کمک که نمی کنند، درتلاش برای چوب لای چرخ گذاشتن هستند. ** به هنرمندان بی مهری نکنیم تینا پاکروان کارگردان سینما که به نمایندگی از بهرام بیضایی برای دریافت نشان «هنر برای صلح» وی به روی صحنه آمده بود از نبود بیضایی در ایران ابراز تاسف کرد و گفت: دردآوراست که هنرمندی نطفه اش در کشوری پرورش یافته آنگاه حاصل تلاش و کارش باید در کشوری دیگر ارائه شود. ** مهربانی کودکی تنهاست؛ مهربانی را بیاموزیم دبیربخش سینما ششمین جشنواره بین المللی هنر برای صلح در ادامه این مراسم چند بیت شعر درباره موضوع بی مهری و مهربانی خواند و گفت: مهربانی کودکی تنهاست؛ مهربانی را بیاموزیم. محمدعلی غیاثوند با انتقاد از نبود اسپانسر و حامی دراین دوره جشنواره ، تاکید کرد: نبود اسپتنسر خیلی به سینما ضربه زده است. وی حضور فیلمسازان جوان در این دوره جشنواره را اتفاق مبارکی عنوان کرد و گفت: امسال فیلمسازان زیر 29 سال آثار بسیار خوبی در سه بخش برای جشنواره ارسال کردند. دبیر بخش سینما ششمین جشنواره بین المللی هنر برای صلح با تشریح روند برگزاری این بخش جشنواره گفت: سینما در جشنواره ششم، سه بخش داستانی، انیمیشن و جوانان زیر 20 سال را مدنظر قرارداد در این دوره تفکیک خارجی و ایرانی نداشتیم، اما سال تولید فیلم ها 2017 و 2018 بود. ** با هنر می توان به صلح رسید در ادامه این مراسم مشاور هنری جشنواره هنر برای صلح نیز،گفت: کارکردن برای صلح ساده و پیچیده هم نیست، ما روی کیفیت خیلی صحبت کرده وسعی کردیم که در سطح قابل قبولی باشد. بهنام کامرانی، افزود: فکرمی کنم که ما یک خانواده هستیم که درچنین رویدادهایی باید با عمل خود ثابت کنیم که ملتی صلح پرور و صلح طلب هستیم ازاین رو معتقدم که هنر بالاتراز سیاست و صلح آفرین است و می تواند دین ها، فرهنگ ها و نژادهای مختلف را به هم برساند. به گفته وی با هنر می توان به صلح رسید ولی بدون هنر رسیدن به صلح براحتی مقدور نخواهد شد. ** عقبه جشنواره هنر برای صلح شعور است نه شعار در ادامه عکاس پیشکسوت کشور هم با قرارگرفتن پشت تریبون با بیان اینکه هرجا شعار هست مسلما شعور نیست و هرجا شعور هست حتما شعار نیست، تاکید کرد: پشت وعقبه جشنواره هنر برای صلح بدون شک شعور هست که در مرحله عمل به اثبات رسیده است. محمد فرنود با بیان اینکه تفاوت من با فریدون فربود دیبر جشنواره در یک نقطه است، تصریح کرد: براین باورم اگر نقطه ها کنار هم بگذاریم تبدیل به خط شده و از خطوط کنار هم سطر بوجود آمده و از چند سطر یک ستون ،پس یک ستون براحتی قابل تخریب نخواهد بود. این هنرمند عکاس تاکید کرد: جشنواره هنربرای صلح راه خودش را پیداکرده و با عزم و اراده ای که در دست اندرکاران این رویداد وجود دارد و ما سراغ داریم هرگز متوقف نمی شود. ** تا من مدیرم جشنواره پردیس ملت برگزار می شود درادامه این مراسم از مریم جلالی مدیرپردیس سینما گالری ملت به پاس همراهی با جشنواره «هنر برای صلح» تجلیل به عمل آمد. مریم جلالی گفت: تا زمانیکه من مدیر پردیس سینما گالری ملت هستم، قول می دهم که جشنواره دراین پردیس برگزار خواهد شد. وی ابراز امیدواری کرد که با همت و تلاش همگان و حمایت های لازم بتوان این محل را به کاخ دائمی جشنواره هنر برای صلح تبدیل شود. بیش از دو هزار و600 فیلم ثبت نام کردند و سعی شد فیلم هایی انتخاب شوند که نخستین نمایش آنها درآسیا باشد.41 فیلم انتخاب شد که 20 فیلم اولین نمایش آنها بود. آثار رسیده به جشنواره ششم هنر برای صلح، از کشورهایی چون آلمان، فرانسه، ایتالیا، اسپانیا، لهستان، انگلیس، سوئد، سوئیس ، برزیل، آرژانتین، ژاپن، چین، کره جنوبی، ترکیه، عراق، افغانستان و چندین کشور دیگراست که 64 اثر در بخش عکس، 34 اثر در بخش مجسمه، 76 اثر دربخش نقاشی، 10 اثر در بخش چیدمان، 7 اثر در بخش ویدیوآرت، 41 اثر دربخش فیلم و 17 اثر در بخش تئاتر و پرفورمنس در معرض دید قرار گرفت. در این مراسم که پنجشنبه شب با حضور مدیر عامل بنیاد سینمایی فارابی در پردیس ملت برگزار و از برگزیدگان این رویداد با اهدای لوح تقدیر تجلیل به عمل آمد، که خبر آن پیش، در زمان اتمام مراسم منتشر شد. امیرهوشنگ ابتهاج شاعر و پژوهشگر، بهرام بیضایی تهیه کننده و کارگردان سینما و تئاتر، حسین محجوب نقاش صاحب نام ایران، کامبیز درم بخش طراح و گرافیست، تقدیر شدند. سید امیر علی احمدی مدیر عامل تصویر شب و مریم جلالی مدیر پردیس سینما گالری ملت نیز تقدیر به عمل آمد. این آیین با امضای پارچه الصاق پرچم کشورهای حامی صلح و پیام آور صلح و دوستی و برش کیک تولد ششمین دوره این جشنواره توسط هنرمندان پایان یافت. قرار است پارچه امضاء شده توسط یک دوچرخه سوار ایرانی در آینده نزدیک از کشورمان به کشور ایتالیا به عنوان پیام صلح و دوستی منتقل شود. فراهنگ** 1355 ** 1418            "}