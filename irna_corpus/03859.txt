{"onTitr":"","titr":" 50 میلیارد ریال در کاروانسرای دودهک دلیجان سرمایه گذاری شد","describe":" خمین - ایرنا - مدیرکل میراث فرهنگی، صنایع دستی و گردشگری استان مرکزی گفت: 50 میلیارد ریال در کاروانسرای دودهک دلیجان توسط بخش خصوصی سرمایه گذاری شد.", "text":"«سید محمد حسینی» روز دوشنبه در گفت وگو با ایرنا افزود: اعتبار مذکور برای اجرای طرح های مرمتی و بازسازی، کف سازی محوطه خارجی بنا، دیوارهای اصلی پی بندی و استحکام بخشی و محوطه سازی ضلع شمالی کاروانسرا هزینه شده است.وی اظهار داشت: با واگذار شدن این بنای تاریخی به بهره بردار بخش خصوصی از سال گذشته عملیات مرمت و احیا کلید خورد.مدیرکل میراث فرهنگی، صنایع دستی و گردشگری استان مرکزی تصریح کرد: این مکان تاریخی در حال تجهیز است  و تا سال آینده با رعایت اصول مرمتی و کارشناسی به عنوان نخستین مجتمع اقامتی استان در کاروانسرای تاریخی بهره برداری می شود.حسینی بیان کرد: 17 اتاق اقامتی با ظرفیت 70 نفر، 2 تالار پذیرایی، یک رستوران سنتی، کافه و حمل و نقل با کالسکه در این کاروانسرا پیش بینی شده که برای تکمیل آن به حمایت دستگاه های خدمات رسان نیاز است.وی ادامه داد:  20 اشتغال مستقیم و 50 اشتغال غیر مستقیم در این طرح ایجاد شده که با بهره برداری کامل از آن 40 شغل مستقیم و 120 شغل غیر مستقیم فراهم می شود.مدیرکل میراث فرهنگی، صنایع دستی و گردشگری استان مرکزی گفت:بهره برداری کامل از این طرح اشتغال پایدار در روستای دودهک ایجاد می کند که باعث توانمند سازی جامعه محلی  می شود.حسینی گفت: واگذاری اماکن تاریخی برای انجام مرمت اصولی به بخش خصوص و تغییر کاربری های جدید آن ها ماندگاری این سرمایه های فرهنگی را بیمه می کند چرا که حفظ بنا و اصالت آن به کلید درآمدزایی بخش خصوصی تبدیل می شود.کاروانسرا دودهک مربوط به دوره صفویه است و در زمره 999کاروانسرایی است که در دوره شاه عباس صفوی در کشور ساخته شده است.این بنای تاریخی در مسیر جاده دلیجان به دهستان خورهه محلات قرار دارد وشیوه معماری آن از شاخصه های ساخت و ساز دوره سلجوقیان پیروی می‌کند.مساحت مجموع این کاروانسرا 2 هزار و 800 مترمربع است که یکهزار و 300مترمربع آن را عرصه و یکهزار و 500مترمربع را اعیان تشکیل می دهد.کاروانسرا و پل دودهک، مجموعه بازار نراق، امامزاده سلیمان، امامزاده یحیی، امامزاده بی بی زبیده خاتون، غار نخجیر، قلعه و غار کهک، بادگیرها و آب انبارها و منازل تاریخی نراق از جمله جاذبه های گردشگری شهرستان دلیجان به شمار می روند. 7277/6013/            "}