{"onTitr":"","titr":" احداث مجتمع سالمندان یکی از نیازهای اساسی طارم است","describe":" زنجان- ایرنا- فرماندار شهرستان طارم گفت: این شهرستان با جمعیت 47 هزار نفری خانه سالمندان ندارد و به رغم اینکه فرزندان، پدر و مادرها را به خانه های سالمندان نمی سپارند و خود از آنها مراقبت می کنند، در جهت رفاه حال این عزیزان، احداث مجتمع سالمندان یکی از نیازهای اساسی طارم است.", "text":"فریدون هاشم نژاد روز چهارشنبه در نشست با شماری از سالمندان طارم که به مناسبت هفته سالمند برگزار شد، خاطرنشان کرد: یکی از مهم‌ترین چالش‌های پیش روی این شهرستان، پیری جمعیت است، به همین جهت واگذاری پنج هکتار زمین در ضلع غربی شهر آب بر برای احداث خانه سالمندان تصویب شده است که در صورت جذب سرمایه گذار احداث آن آغاز و حمایتهای ویژه از سرمایه گذاری در این بخش انجام خواهد شد. وی با تاکید بر ضرورت توجه به تامین نیازهای معلولان و سالمندان، اظهار داشت: از مهم‌ترین نیازهای این قشر آسیب پذیر از جامعه توجه ویژه به مناسب‌سازی اماکن و معابر عمومی برای تردد و بهره‌مندی از امکانات اجتماعی سالمندان است. هاشم نژاد عنوان کرد: مسئولان اداره ها باید در فکر امور رفاهی بازنشستگان و پیشکسوتان اداره های خود باشند و مباحث مربوط به رفاه آنها را تقویت کنند. وی مناسب سازی و آسفالت ریزی کامل خیابانهای شهر آب بر را یکی از ضروریات شهرستان توصیف کرد و افزود: شهر آب بر به عنوان مرکز شهرستان و ویترین طارم است که باید به توسعه این شهر در کنار سایر نقاط طارم توجه ویژه ای داشت. این مسئول عنوان کرد: در زمان حاضر 30 خیابان از خیابانهای شهر آب بر آسفالت ریزی شده است و قرار است تا پایان سال 97 تمام خیابانهای شهر آب برشامل عملیات آسفالت ریزی شوند. وی نقش شهروندان در توسعه و آبادانی شهر را مهم برشمرد و از مردم خواست تا در بهسازی پیاده روهای شهر آب بر کمک حال مسئولان و شهرداری باشند. فرماندار طارم مناسب سازی و زیباسازی مبادی ورودی شهرستان را از اولویت های طارم برشمرد و خاطرنشان کرد: مبادی ورودی اصلی در سه نقطه از شهرستان شناسایی و نسبت به نصب المانهای مناسب و بهسازی آنها برنامه ریزی های لازم انجام شده است. هاشم نژاد تصریح کرد: از برنامه های اصلی فرمانداری تجلیل و تقدیر از مسئولان پرتلاش، پیگیر و مردمی است و مسئولانی که در حل مشکلات مردم تمام سعی خود را بکار بگیرند تشویق خواهند شد. هاشم نژاد در پایان از مسئولین خواست تا بارقۀ امید در بین مردم باشند و با حل مشکلات آنان موجب ایجاد امیدواری باشند. ** 100 سالمند از خدمات رایگان اداره بهزیستی شهرستان طارم برخوردارند رئیس اداره بهزیستی شهرستان طارم نیز گفت: نزدیک به 100 نفر از سالمندان شهرستان طارم با تشکیل پرونده از حمایت و خدمات رایگان اداره بهزیستی طارم برخوردارند. محمود عزیزی به برنامه های خدماتی این اداره اشاره کرد و افزود: تمامی این سالمندان بی سرپرست هستند و در صورت تشخیص و معرفی، تشکیل پرونده جدید نیز صورت خواهد گرفت. وی عمده خدمات رایگان برای سالمندان در این اداره را خدمات توانبخشی، روانپزشکی، مشاوره و تهیه لوازم توانبخشی عنوان کرد. این مسئول افزایش مستمری بگیران این اداره را در دولت تدبیر و امید بی سایقه توصیف کرد و افزود: در حال حاضر 700 نفر معلول و 470 نفر مستمری بگیر تحت حمایت این اداره هستند. عزیزی فعالیت اورژانس اجتماعی شهرستان طارم را خوب توصیف کرد و گفت: راه اندازی اورژانس اجتماعی موجب شده تا زمینه ارائه مشاوره های تخصصی و آگاهی بخشی در میان گروه های آسیب پذیر بخوبی فراهم شود. وی اضافه کرد: اورژانس اجتماعی و اطلاع رسانی مهم است و در این زمینه خط ارتباطی 123 پیش بینی شده و هر شهروند اگر احساس مسئولیت اجتماعی کند می تواند یک گزارشگر خوب باشد و اگر در جامعه بخصوص در بین سالمندان آسیبی دید بلافاصله آن را اطلاع دهد تا اورژانش اجتماعی مداخله کند. رئیس بهزیستی شهرستان طارم مداخله در بحران سالمند آزاری را یکی از برنامه هایی اصلی این اداره برشمرد و افزود: سالمندان در جوامع سنتی از قدرت و منزلت زیادی برخوردار بودند، اما شهری و صنعتی شدن جوامع معاصر و تغییر نوع خانواده، پایگاه اجتماعی سالمندان را دگرگون و آن‌ها را دچار مشکلات فراوانی کرده ‌است و افزایش امید به زندگی موجب رشد فزاینده جمعیت سالمند شده که این امر بر موقعیت و منزلت سالمندان و سوء رفتار با آن‌ها بی‌تأثیر نبوده است که در صورت نیاز این اداره در بحران سالمندآزاری با عناوین مختلف ورود خواهد کرد. در پایان این نشست به مناسبت هفته سالمندان و روز جهانی سالمند فرماندار شهرستان طارم به همراه جمعی از مسئولین شهرستانی با امضاء میثاق نامه ای به جمع مدافعان حقوق سالمندان پیوستند.به گزارش ایرنا، سازمان ملل در سال 1982 شورای جهانی سالمندی را تشکیل داد و در همان سال طرحی را برای تعیین یک روز جهانی برای سالمندان ارائه داد تا اینکه در سال 1990 این شورا اول اکتبر را روز جهانی سالمندان تعیین کرد. به پیشنهاد سازمان بهزیستی کشور و تصویب شورای عالی انقلاب فرهنگی، 9 مهرماه هر سال به عنوان روز جهانی سالمندان در تقویم رسمی کشور به ثبت رسیده است و شعار سال 2018 روز جهانی سالمند، گرامیداشت پیشکسوتان و مدافعان حقوق سالمندان می باشد.شهرستان طارم با 47 هزار نفر جمعیت (حدود 5 درصد جمعیت و 10 درصد مساحت استان زنجان) در 90 کیلومتری شمال شرقی زنجان واقع شده است و با استان‌های قزوین، اردبیل و گیلان همسایه است. 9886/6085            "}