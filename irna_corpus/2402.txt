{"onTitr":" اندیشکده چتم هاوس:    ","titr":" ولیعهد عربستان با پشتوانه آمریکا از مکافات عمل مصون است","describe":" تهران- ایرنا- اندیشکده چتم هاوس، برخورد عربستان با 'جمال خاشقچی'، خبرنگار منتقد عربستانی را مصداق برنتافتن مخالفان، آزادی عمل و مصونیت ولیعهد عربستان با پشتوانه چراغ سبز آمریکا خواند.", "text":"در یادداشت منتشر شده در روز سه شنبه در تارنمای این اندیشکده انگلیسی آمده است، سرنوشت خاشقچی همچنان نامعلوم است اما، ناپدید شدن او قطعی و مسلم است. هرچند روشن شدن حقیقت مستلزم انجام تحقیقات کامل است اما، پیامدهای ناپدید شدن خاشقچی معلوم است. تشکیلات حاکم بر عربستان ناراضیان –  در داخل و خارج- را برنمی تابد. درواقع، آزادی عمل بی حد و حصری ناشی از سیاست واشنگتن در قبال ریاض موجب ایجاد مصونیت برای عربستان شده است. شرکای بین المللی این پادشاهی فشار چندانی بر سیاست های داخلی یا خارجی ریاض اعمال نمی کنند.  چتم هاوس با بیان این مطلب که جلوگیری از تضعیف چشم انداز 2030 عربستان مستلزم تغییر اساسی در سیاست های ریاض و جلب اعتماد از دست رفته سرمایه گذاران بین المللی است، افزود : از زمان انتخاب محمد بن سلمان به عنوان ولیعهد عربستان در ژوئن 2017، بازداشت فعالان، از جمله روحانیون بنام، فعالان حقوق زنان، صاحبان صنایع، روزنامه نگاران، اصحاب رسانه و اعضای ارشد خاندان حاکم آل سعود، به امری رایج تبدیل شده است.  محمد بن سلمان قواعد بازی گذشته مبنی بر امکان بازگشت ناراضیان به کشور، عفو و همکاری آنها با نظام حاکم را تغییر داد. اعدام نمر النمر، روحانی شیعه عربستانی، مصداق این تغییر است. با توجه به سیاست غرب در قبال ریاض و گوش ناشنوای عربستان در برابر درخواست ها برای پایان دادن به سرکوب مخالفان، محمد بن سلمان به رفتار جسورانه اش ادامه خواهد داد و احتمالا همچنان از آزادی عمل و مصونیت در برابر پیامدهای اقداماتش برخوردار خواهد بود.طبق اعلام چتم هاوس، کاهش اعتماد سرمایه گذاران بین المللی، تضعیف چشم انداز 2030، قصور در برآوردن انتظارات جوانان، افزایش نارضایتی ها با ادامه سرکوب مخالفان و بازبینی دولت های غربی در ماهیت همکاری شان با عربستان، از پیامدهای این رفتار جسورانه محمد بن سلمان خواهد بود.اروپام**1088 ** 1546            "}