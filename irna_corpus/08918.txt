{"onTitr":"","titr":" دانشنامه بزرگ گردشگری مذهبی در حال گردآوری است","describe":" همدان- ایرنا- رئیس موسسه آموزش عالی مجتمع علوم انسانی گفت: دانشنامه بزرگ گردشگری مذهبی در حال گردآوری است که در چند جلد منتشر می شود.", "text":"به گزارش ایرنا، محمد علی حاجی ده آبادی روز پنجشنبه در همایش بین المللی نخبگان و سفیران فرهنگی در سالن شهدای استانداری همدان، افزود: امروزه گردشگری مجازی در کنار گردشگری حقیقی راه اندازی شده است و می توان گردشگری مذهبی را به صورت تصویر و ویدئو برای علاقه مندان آنسوی جهان عرضه کرد. وی تاکید کرد: همدان از دیرباز تاکنون الگوهای بسیاری در حوزه انسانیت و معرفت معرفی کرده است که جهان امروز تشنه این الگوها هستند. حاجی ده آبادی ادامه داد: گردشگری مذهبی از ادبیات علمی خوبی برخوردار نیست و هدف از برگزاری این همایش بررسی این نوع گردشگری از دریچه های مختلف است. رئیس موسسه آموزش عالی مجتمع علوم انسانی گفت: با توجه به اینکه بیش از 200 طلبه دانشجو در مقطع دکتری در رشته های مختلف اعم از روانشناسی، جامعه شناسی، ارتباطات، مدیریت و حقوق هم اکنون در حال تحصیل هستند، تصمیم به آشنایی آنها با زمینه های تحول بنیادین در علوم انسانی بر مبنای جهان بینی و معارف اسلامی گرفته شده است. عضو هیات علمی پژوهشگاه فرهنگ و اندیشه اسلامی گفت: در دنیای امروز گردشگری مورد توجه تمام جهانیان است و می توان گردشگری مذهبی را نیز به عنوان الگویی در این عرصه معرفی کرد. حاجی ده آبادی افزود: میزبانی ما از گردشگران خارجی باید به گونه ای باشد تا آنها جذب آیین حضرت محمد(ص) و دین مبین اسلام شوند. وی عنوان کرد: فقه گردشگری می تواند به عنوان دستاوردی جدید مورد توجه جامعه اسلامی قرار گیرد. حاجی ده آبادی با تاکید بر اینکه وظیفه دولت ها حفظ و نگهداری از اماکن تاریخی مذهبی است، افزود: با معرفی گردشگری مذهبی به جهان می توان گام های بلندی در توسعه این نوع گردشگری برداشت. همایش بین المللی نخبگان و سفیران فرهنگی در چارچوب رویدادهای فرهنگی همدان 2018 مبنی بر انتخاب این شهر به عنوان پایتخت گردشگری کشورهای آسیایی در سالجاری میلادی برگزار شده است و در آن 150 تن از نخبگان دینی از پنج قاره و 56 کشور اسلامی شرکت دارند و به تبیین موضوع گرشگری دینی می پردازند.9904/2087            "}