{"onTitr":" معاون وزیر کشور:    ","titr":" دیوار بی اعتمادی بین مردم و شهرداری ها کوتاه شود","describe":" شیراز-ایرنا- معاون عمران و توسعه امور شهری و روستایی وزارت کشور، اصل لازم و کافی برای داشتن موفقیت، پیشرفت، درآمدزایی و تسریع امور در شهرداری ها را اعتماد سازی دانست و گفت: اگر دیوار بی اعتمادی بین مردم و شهرداری ها کوتاه نشود، بی شک موفقیتی حاصل نخواهد شد.", "text":"به گزارش ایرنا مهدی جمالی نژاد، عصر پنجشنبه در همایش شهرداران استان فارس در شیراز افزود: بدون تردید اگر شوراها و شهرداری ها به دنبال موفقیت هستند باید بکوشند تا این اعتماد سازی انجام شود در غیر این صورت نمی توانیم به کسب موفقیت امیدوار باشیم.او ادامه داد: اگر اعتماد باشد، سرمایه گذاری شکل می گیرد، مردم مشارکت می کنند، از هزینه های شهرداری ها کاسته می شود، درآمد این نهادها افزایش می یابد و به دنبال آن نیز برنامه ها عملیاتی و موفقیت حاصل خواهد شد.وی گفت: نقش شهرداری ها یک نقش محلی و منطقه ای نیست بلکه یک نقش ملی است و آنها می توانند در امنیت ملی کشور موثر باشند و ایفای نقش کنند.معاون عمران و توسعه امور شهری و روستایی وزارت کشور بیان کرد: هنگامی که شهرداری ها و شوراها به عنوان نخستین خاکریز مطالبات مردم خوب عمل کنند، می توانند سرمایه های اجتماعی را ارتقا بخشند.جمالی نژاد اظهار داشت: در حقیقت نهادهای عمومی و غیر دولتی می توانند حس تعلق خاطر و مسئولیت پذیری را در شهرها بالا ببرند که در پی آن امنیت اجتماعی در شهرها نیز بالا می رود و امنیت اجتماعی کشور هم تضمین می شود.او ادامه داد: اما اگر این اتفاق نیافتد و نهادهای غیر دولتی خوب عمل نکنند، سرمایه های اجتماعی در شهرها دچار آسیب و خدشه می شوند و به دنبال آن امنیت اجتماعی کم و آسیب های اجتماعی زیاد می شود.وی، در بخش دیگری از سخنان خود، سرعت تبدیل روستاها به شهر در استان فارس را زیاد دانست و گفت: این یک اتفاق خطرناک است که باید از سرعت آن کاسته شود.او گفت: اینکه روستا به عنوان یک نهاد تولید کننده به یک نهاد مصرف کننده تبدیل شود بدون شک مسایل و آسیب های بسیاری را به دنبال خواهد داشت.جمالی نژاد، ضمن تاکید بر لزوم تقویت جایگاه معاون امور عمرانی استانداری ها اظهار داشت: این جایگاه باید تقویت و وظایف گرفته شده نیز جایگزین شود.معاون عمران و توسعه امور شهری و روستایی وزارت کشور گفت: در بحث برنامه محوری امیدواریم افزون بر کلانشهرها، شهرهای کوچک هم به این سمت حرکت کنند.وی افزود: در بسیاری از استان ها فقط مراکز استان ها و کلانشهرها برنامه محورهستند و شهرهای کوچک برنامه خاصی در این زمینه ندارند.6122 /6118 /2027            "}