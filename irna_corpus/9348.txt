{"onTitr":" فاکس نیوز:    ","titr":" دادگاه سازمان ملل به نفع ایران رای داد","describe":" تهران- ایرنا- شبکه آمریکایی فاکس نیوز به رای دیوان بین المللی دادگستری علیه ایالات متحده در خصوص تحریم های ضد ایرانی که در رسانه های غری نیز بازتاب داشت ، اشاره کرد و افزود: این دادگاه با صدور این حکم از تهران جانبداری کرد.", "text":"به گزارش چهارشنبه شب ایرنا ، فاکس نیوز ادامه داد: دیوان بین المللی دادگستری امروز در حکمی اعلام کرد که آمریکا باید آن بخش از تحریم ها را که واردات اقلام انسانی و تولیدات و خدمات مرتبط با ایمنی صنعت هوایی را متاثر می سازد، لغو کند.دونالد ترامپ رئیس جمهوری آمریکا در ماه می (اردیبهشت ماه) کشورش را از توافق هسته ای خارج و در ماه اوت (مرداد ماه) تحریم هایی را علیه جمهوری اسلامی اعمال کرد. ایران می گوید تحریم ها، مفاد توافقی دو جانبه مصوب سال 1955 موسوم به عهدنامه مودت را زیر پا گذاشته است. اما آمریکا مدعی است که نمی توان مساله مربوط به این تحریم ها را در دیوان بین المللی دادگستری به چالش کشید، زیرا این مساله، موضوع امنیت ملی آمریکا است.در همین حال، «عبدالقوی احمد یوسف» رئیس دیوان بین المللی دادگستری با اعلام اینکه این پرونده همچنان در دست بررسی خواهد بود، گفت که آمریکا می تواند صلاحیت قضایی این دادگاه را به چالش کشد. فاکس نیوز همچنین به توئیت محمدجواد ظریف وزیر خارجه ایران در مورد این رای اشاره کرد و گزارش داد که وی پیروزی تهران را در توئیتی گرامی داشت و در آن، رای دادگاه را شکستی دیگر برای دولت معتاد به تحریم آمریکا و پیروزی حاکمیت قانون برشمرد. فاکس نیوز یادآور شد که وزارت امور خارجه آمریکا و دفتر نمایندگی ایالات متحده در سازمان ملل به درخواست های این شبکه خبری برای اظهارنظر در مورد این حکم پاسخ ندادند. این رای احتمالا منجر به تیرگی روابط بین آمریکا و سازمان ملل می شود. ترامپ هفته گذشته از دیوان بین المللی کیفری که دادگاهی مجزا از دیوان بین المللی دادگستری است، به شدت انتقاد کرد.دیوان بین المللی کیفری موارد اتهامی مرتبط با جنایات جنگی را مورد پیگیری قرار می دهد، در حالی که دیوان بین المللی دادگستری به مناقشه بین کشورها رسیدگی می کند.روزنامه تلگراف نیز امروز در گزارشی به رای صادره از سوی دیوان بین المللی دادگستری پرداخت و اعلام کرد که عالی ترین دادگاه سازمان ملل، با صدور رایی که کاخ سفید را به لغو بخشی از تحریم ها علیه تهران ملزم می کند، یک پیروزی حقوقی را عاید ایران کرد.تلگراف نوشت: قضات دیوان بین المللی دادگستری به اتفاق رای دادند که بخش هایی از تحریم های وضع شده از سوی آمریکا علیه ایران، غیرقانونی است و باید برچیده شود.دولت تهران از این حکم به عنوان گواهی بر حقانیت ایران استقبال کرد، اما هنوز مشخص نیست که آیا آمریکا از تصمیم این دادگاه پیروی می کند و از شدت تحریم ها می کاهد یا نه.آمریکا پیشتر اعلام کرد که تحریم ها، مساله مربوط به امنیت ملی است و از این رو این دادگاه از صلاحیت قضایی برای صدور حکم در مورد این سیاست برخوردار نیست. قضات دادگاه بین المللی دادگستری در حکمی 29 صفحه ای اعلام کردند که تحریم های آمریکا مانع از واردات اقلام انسانی به ایران می شود و تاثیری به شدت زیانبار بر سلامت و جان ایرانیان دارد.این دادگاه همچنین حکم داد که تحریم آمریکا در مورد فروش قطعات یدکی هواپیمابه ایران، از ظرفیت به خطر انداختن ایمنی هوایی در ایران و جان مردم برخوردار است.  روزنامه تلگراف یادآور شد که آمریکا هنوز به درخواست ها برای اظهارنظر در مورد این رای پاسخی نداده است. آمریکا در جریان جلسه استماع در ماه اوت (مرداد ماه) با دلیل و برهان اعلام کرد که دیوان بین المللی دادگستری از صلاحیت صدور حکم در مورد این پرونده برخوردار نیست، زیرا این موضوع به امنیت ملی آمریکا ارتباط دارد.تارنمای خبری رادیو ان پی آر نیز امروز با بازتاب خبر مربوط به رای صادره از سوی دیوان بین المللی دادگستری در گزارشی نوشت: دادگاه عالی سازمان ملل به نفع ایران در مناقشه با آمریکا رای داد و با اعلام اینکه واشنگتن باید تحریم های دارویی، غذایی و دیگر موارد انسانی را لغو کند، یک پیروزی نسبی را نصیب تهران کرد.  حکم صادره از سوی دیوان بین المللی دادگستری، آمریکا را موظف می کند جریان انتقال پول بین ایران و شرکای تجاری اش را برای فهرستی از کالاهایی که باید برای صادرات به ایران ترخیص شود، محدود نسازد. این اقلام شامل تجهیزات پزشکی و محصولات کشاورزی و قطعات و تجهیزات مورد نیاز برای ایمنی صنعت هوایی کشوری ایران می شود. در حکم دادگاه عنوان شده است که محدود کردن واردات محصولات پزشکی و غذایی ممکن است تاثیری به شدت زیانبخش بر سلامت و جان انسان ها در ایران داشته باشد.روزنامه آمریکایی نیویورک تایمز نیز در بازتاب رای دیوان بین المللی دادگستری در مورد ایران نوشت: این دادگاه در نکوهش دولت ترامپ، به آمریکا دستور داد فشار بخشی از تحریم های ضد ایرانی شامل تحریم های مرتبط با تامین اقلام انسانی و تجهیزات مربوط به ایمنی صنعت هوایی را کاهش دهد.  نشریه آمریکایی ادامه داد: این حکم موقت در واکنش به درخواست تهران صادر شد و واشنگتن هنوز عکس العمل رسمی به این حکم نشان نداده است. این در حالی است که احتمال دارد آمریکا این حکم را به چالش کشد. به گزارش نیویورک تایمز، این دادگاه در لاهه که گاها دیوان جهانی نامیده می شود، عالی ترین رکن قضایی سازمان ملل است، اما از قدرت رسمی برای اجرای تصمیم های خود برخوردار نیست و آمریکا از دیرباز احکام آن را نادیده گرفته  است. تصمیم صادره در روز چهارشنبه، کلام آخر در تلاش ایران برای لغو تحریم ها نیست، زیرا حکمی موقت محسوب می شود. صدور حکم نهایی، به سال ها زمان نیاز دارد، اما ایران این رای موقت را به عنوان حقانیت خود تلقی کرده است. وزارت امور خارجه ایران در بیانیه ای اعلام کرد: این تصمیم بار دیگر ثابت کرد که جمهوری اسلامی، محق است و تحریم های آمریکا علیه مردم و شهروندان کشور ما، غیرقانونی و ظالمانه است.ایران از آمریکا در این دادگاه بین المللی در قالب راهبردی برای ابطال دور جدید تحریم ها که شروع به تاثیر بر اقتصاد مشکل دار تهران کرده اند، شکایت کرده است.به گزارش ایرنا، قضات دیوان بین المللی دادگستری در لاهه روز چهارشنبه به اتفاق با اعلام اینکه صلاحیت رسیدگی به شکایت ایران از آمریکا به سبب نقض عهدنامه مودت و روابط اقتصادی و حقوق کنسولی سال 1955بین دو کشور را دارند، رای به لغو تحریم های دارویی، غذایی، بشردوستانه و هوایی آمریکا علیه ایران دادند.شبد**اروپام**9109**1010            "}