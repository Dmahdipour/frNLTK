{"onTitr":"","titr":" آموزش ‌و پرورش محیط زیستی - ژیلا مهدی آقایی*","describe":" کودکان وارثان زمین هستند؛ باید برای فردایشان آموزش ببینند و بدانند با محیط زیستشان چگونه مهربان باشند، برای این منظور آموزش و پرورش می ‌تواند بسیار مؤثر ورود کند.", "text":"طی دو قرن اخیر با پیشرفت فناوری و توسعه صنعتی تعادل محیط زیست به زیان طبیعت برهم ‌خورده و لطمات وارده بر آن در این دوران تأسف بار و جبران ‌ناپذیر است. همچون آلودگی هوا، آب ‌و خاک، گرم شدن دمای زمین و تغییرات آب و هوایی، پدیده گرد و غبار، بحران کم ‌آبی، فرسایش خاک و دیگر معضلات محیط زیستی که امروزه با آن دست‌ به‌گریبان هستیم .بسیاری این سؤال را مطرح می‌کنند، این ما بزرگ‌ترها هستیم که مسئول این شرایط نابسامانیم پس چگونه است که به آموزش محیط زیستی کودکان می‌اندیشیم و آن را ارجح بر هر آموزشی در حوزه محیط زیست می‌ دانیم؟واقعیت این است که تبدیل کردن امر حفاظت از محیط زیست به یک باور ذهنی و عادت تنها راهی است که درنهایت به حفظ محیط زیست منجر خواهد شد و بهترین زمان برای نهادینه کردن چنین باوری، دوران کودکی است، بنابراین نقش مهد کودک‌ها و مدارس در این زمینه حیاتی و غیرقابل ‌انکار است.کودکان و نوجوانان امروزند که به رهبران و سیاستمداران فردا تبدیل خواهند شد و این آموزش‌ و پرورش محیط زیستی است که از طریق کسب تجربیات و دانش زیست محیطی به تصمیم‌گیری آگاهانه و توسعه پایدار خواهد انجامید.آموزش محیط زیستی همراه با کسب مهارت‌های زندگی و پروراندن مسئولیت‌ پذیری در قبال محیط زیست و در واقع دستیابی کودک و نوجوان به دانش و بینشی که دلبستگی به ‌تمامی عوامل زنده و غیرزنده سرزمین را به دنبال داشته باشد، به نسلی دوستدار و حامی و دلسوز محیط زیست منجر خواهد شد. البته این حس قدرشناسی نسبت به مواهب طبیعت و زندگی به تقویت حس مشارکت فعالانه و رفتارهای مثبت اجتماعی، صرفه ‌جویی، رشد مهارت‌های شخصی، ارتقاء تفکر انتقادی، تقویت کار گروهی و...در کودک خواهد شد.اصلاح رفتارهای اجتماعی رابطه مستقیم با ارتقاء آگاهی و دانش جامعه در هر زمینه ‌ای دارد. در حوزه محیط زیست نیز چنانچه به‌ عنوان ‌مثال؛ آموزش نحوه حفاظت از محیط زیست در مناطقی که طبیعت منحصربه‌فرد و یا حفاظت‌ شده دارند و نیز بحث و گفت‌وگو در خصوص اهمیت و ارزش منطقه با به‌کارگیری روش‌های نوین آموزشی و مشارکت طلبی دانش آموزان در کلاس، می‌تواند به آهسته شدن و حتی توقف روند نابودی محیط زیست منطقه بیانجامد زیرا که هرگز نباید از تأثیر بسزای کودکان بردانش و رفتار والدین از طریق انتقال دانش و نگرش‌های بین نسلی غافل شد.کودکی که برای برداشتن زباله از زمین خم می‌ شود، شیر آب را هنگام مسواک زدن می‌بندد، در مصرف کاغذ صرفه‌جویی می‌کند، از مصرف بی‌رویه نایلون یکبار مصرف برای میان وعده مدرسه خودداری می‌کند... قطعا در رفتار محیط زیستی والدین خود اثرگذار خواهد بود.بنابراین آموزش ‌و پرورش محیط ‌زیستی ارزشمندترین راهی است که می‌توان با ایجاد فرهنگ عمیق یعنی تربیت افراد دارای احساس مسئولیت نسبت به محیط‌ زیست و دارای دانش، بینش، انگیزه، تعهد و مهارت‌های لازم برای فعالیت‌های مختلف در جهت ایجاد محیط‌ زیست سالم و پاک و تعهد به نگهداری از آن برای نسل‌های آینده ، به پرورش نسلی عاشق محیط زیست و متعهد به توسعه پایدار روی آورد.و نظام تعلیم‌ و تربیت به دلیل تحت پوشش داشتن میلیون‌ها دانش‌آموز و به ‌طور غیر مستقیم خانواده‌های آنها و با توجه به دوران طولانی ارتباط، مناسب‌ترین فضای آموزشی درزمینهٔ ارتقای فرهنگ‌ محیط زیستی محسوب می‌شود...................*مدیرکل دفتر مشارکت‌های مردمی سازمان حفاظت محیط زیست            "}