{"onTitr":"","titr":" 137 عضو پ.ک.ک در ترکیه دستگیر شدند","describe":" آنکارا- ایرنا- رسانه های ترکیه اعلام کردند که 137 عضو پ.ک.ک در جریان عملیات هماهنگ ماموران مبارزه با ترور این کشور در 10 شهر ترکیه دستگیر شدند.", "text":"به گزارش روز شنبه ایرنا، ماموران مبارزه با تروریست ترکیه در پی کشته شدن چندین نظامی ترک بر اثر انفجار بمب کنار جاده ای کار گذاشته شده از سوی نیروهای حزب کارگران کردستان (پ.ک.ک)، عملیات زمینی و هوایی گسترده ای را در شهرهای مختلف علیه این گروه آغاز کردند که بنا بر اعلام رسانه های ترکیه، طی دیروز و امروز 23 نفر در ازمیر، 15 نفر در وان، 14 نفر در آدانا، 15 نفر در ارزروم، 13 نفر در ماردین، 12 نفر در قارص، سه نفر در شهر موش، 9 نفر در شانلی اورفا، 25 نفر در آغری، هشت نفر در باتمان و در مجموع 137 نفر دستگیر شدند. به نوشته رسانه های ترکیه، نظام الدین توغوچ رییس حزب دموکراتیک خلق ها در استان باتمان نیز جزو افراد دستگیر شده است.رسانه های خبری ترکیه دو روز پیش(پنجشنبه) در خبری اعلام کردند که هشت نظامی ترک بر اثر انفجار یک بمب کنار جاده ای کار گذشته شده از سوی نیروهای پ.ک.ک جان خود را از دست داده و سه نفر دیگر زخمی شدند.ماموران امنیتی و ژاندارمری و همچنین نیروهای ارتش ترکیه پس از این حادثه بر شدت عمل خود علیه نیروهای پ.ک.ک افزودند و علاوه بر دستگیری ها، پنجشنبه گذشته یک عضو ارشد این گروه به نام سعید سورر در پی حملات هوایی ارتش ترکیه در استان باتمان کشته شد و 13 نفر دیگر از این تشکیلات کُردی نیز در کوهستان های زاب، آواشیان و باسیان در شمال عراق بر اثر این حملات کشته شدند.بنابر اعلام روزنامه حریت و سوزجو، عملیات برای دستگیری های گسترده علیه عوامل پ.ک.ک طی روزهای آینده تشدید خواهد شد و گمان می رود فشار بر افرادی که حامی داخلی پ.ک.ک نیز خوانده می شوند، بیشتر شود.همچنین پنجشنبه هفته گذشته استانداری دیاربکر ترکیه در راستای تنگ تر کردن حلقه محاصره و فشار علیه پ.ک.ک با انتشار اطلاعیه ای اعلام کرد که به منظور تامین امنیت جانی و مالی شهروندان، برقراری آرامش و اطمینان از ایمنی زندگی مردم منطقه از تهدید گروه های تروریستی و تجزیه طلب، 65 روستا از توابع شهرهای هانی و لیجه استان دیاربکر از تاریخ چهارم ماه جاری میلادی تا اطلاع ثانوی به عنوان مناطق ویژه موقت امنیتی معرفی می شود و شهروندان بدون اجازه مراکز امنیتی حق ورود به این مناطق را ندارند.اعلام مناطق ویژه امنیتی در استان دیاربکر برای جلوگیری از فعالیت گروه پ.ک.ک انجام می شود.استان دیاربکر ترکیه از جمله مناطق مهم حضور و فعالیت عناصر گروه پ.ک.ک محسوب می شود.حزب کارگران کردستان (پ.ک.ک) بیش از 30 سال است که به صورت مسلحانه علیه دولت مرکزی ترکیه می جنگد.این تشکیلات از سوی دولت ترکیه، اتحادیه اروپا و دولت آمریکا به عنوان گروه تروریستی شناخته و معرفی شده است.این تشکیلات از دو سال پیش علیه دولت مرکزی ترکیه و اقلیم کردستان عراق اعلام جنگ تمام عیار کرده است.دولت ترکیه از دو سال پیش عملیات وسیعی را علیه مقرهای پ.ک.ک در مناطق مختلف کوهستانی شرق و جنوب شرق این کشور و همچنین شمال عراق آغاز کرده و بسیاری از محل های استقرار آنها را شناسایی و منهدم کرده است.مناطق کوهستانی شرق و جنوب شرقی ترکیه و نیز ارتفاعات شمال عراق و سوریه محل استقرار عناصر گروه پ.ک.ک است.خاورم/1905**1144            "}