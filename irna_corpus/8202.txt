{"onTitr":"","titr":" تفاوت قیمت در 2 سوی مرز قاچاق سوخت را افزایش داد","describe":" مشهد- ایرنا- مدیر کل دفتر هماهنگی امور اقتصادی استانداری خراسان رضوی گفت: تفاوت زیاد قیمت در 2 سوی مرز ایران و افغانستان باعث افزایش قاچاق سوخت در چند روز اخیر شده است.", "text":"علی رسولیان روز جمعه در گفت و گو با خبرنگار ایرنا افزود: هنگامی که قیمت هر لیتر گازوئیل در افغانستان هزار و 100 تومان بود و با قیمت هر لیتر آن در مرزهای خراسان رضوی تفاوت چندانی نداشت، تمایل برای قاچاق اندک بود.وی اظهار داشت: اما اکنون قیمت هر لیتر گازوئیل در افغانستان به هفت هزار تومان و در مرزهای خراسان رضوی به سه هزار تا سه هزار و 500 تومان رسیده است.وی گفت: این اختلاف قیمت قاچاق سوخت را افزایش داده که تشدید کنترل ها را می طلبد.رسولیان افزود: در این راستا نیاز کامیون های افغانستان به گازوئیل به قیمت مناسب تامین شده و کنترل خودروها در مرز نیز افزایش یافته است.وی اظهار داشت: از هفته آینده محل کنترل خودروها در محدوده های مرزی تایباد افزایش می یابد و نقاطی نیز برای کنترل سوخت در ورودی گمرک و خروجی منطقه ویژه دوغارون و ورودی ها و خروجی های مرزی ایجاد می شود.حسین شرافتی راد، فرماندار تایباد نیز به خبرنگار ایرنا گفت: طی نیمه نخست امسال 626 هزار و 147 لیتر انواع فرآورده های نفتی قاچاق در مرز مشترک ایران و افغانستان در شرق خراسان رضوی کشف شده که نسبت به مدت مشابه پارسال سه برابر شده است.7489 / 6053            "}