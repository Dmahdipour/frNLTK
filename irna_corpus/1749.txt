{"onTitr":"","titr":" 15 پرونده قضایی برای محتکران خراسان رضوی تشکیل شد","describe":" مشهد- ایرنا- معاون بازرسی و نظارت سازمان صنعت، معدن و تجارت خراسان رضوی گفت: طی سه ماه گذشته برای صاحبان 15 انبار در این استان به دلیل مقاومت آنان در مقابل توزیع کالاهای انبار شده، پرونده قضایی تشکیل شد.", "text":"علی باخرد روز چهارشنبه در نشست خبری افزود: در مدت یاد شده 750 فقره بازرسی از انبارهای استان انجام شد که مامورین در 58 انبار ظن به احتکار داشتند.وی اظهار داشت: صاحبان 43 انبار از این تعداد نسبت به توزیع کالای انبارها در بازار مصرف اعلام آمادگی کردند که برای آنها پرونده قضایی تشکیل نشد.وی گفت: اتحادیه لوازم خانگی برای کالاهای احتکار شده این صنف شبکه ای تشکیل داد و کالاهای احتکار شده را از طریق این شبکه در بازار توزیع کرد.باخرد افزود: کالاهای احتکار شده از جمله برنج، روغن و لوازم خانگی از طریق واحدهای صنفی معرفی شده از سوی اتحادیه یا شرکت های تعاونی و فروشگاه های زنجیره ای در اختیار مصرف کنندگان قرار گرفته است.وی اظهار داشت: در نیمه نخست امسال 244 هزار فقره بازرسی از بازار استان انجام شد که منجر به تشکیل 15 هزار پرونده تخلف گردید که از این تعداد مراکز اقامتی با سه هزار و 900 فقره بازرسی و 210 پرونده تخلف، بیشترین تخلفات را در بین صنوف به خود اختصاص دادند.وی گفت: براساس گزارش ستاد خدمات سفر خراسان رضوی، در 6 ماه گذشته 25 درصد پروازهای مشهد و تعداد زائران ایرانی در مراکز اقامتی استان کاهش یافته اما تعداد زائران خارجی پنج درصد افزایش داشته است.معاون سازمان صنعت، معدن و تجارت خراسان رضوی با اشاره به ثبت اطلاعات 31 هزار انبار استان در سامانه جامع انبارهای کشور افزود: هنوز تعدادی از صاحبان انبارهای خصوصی استان اطلاعات انبارهای خود را در این سامانه ثبت نکرده اند لذا در صورت کشف کالاهای آنان در زمان جابه جایی، کالاهای داخلی آنها حکم احتکار و کالاهای خارجی آنان نیز حکم قاچاق را خواهد داشت.وی اظهار داشت: سامانه جامع انبارهای کشور به سامانه راهداری و سامانه بیمه متصل شده است و باید همه انبارهای استان در این سامانه ثبت شود در غیر این صورت صاحب انبار نمی تواند کالای خود را جابه جا کند.*40 میلیارد ریال پرونده تخلف صنفی در مشهد تشکیل شدرئیس اتاق اصناف مشهد نیز در این نشست گفت: در طرح نظارتی ویژه تابستان امسال 545 گشت و بازرسی مشترک با سایر دستگاه های نظارتی از صنوف مختلف در مشهد انجام و چهار هزار و 436 واحد صنفی بازرسی شد.محمود بنانژاد افزود: در این مدت پنج هزار و 562 فقره تخلف شناسایی و 2 هزار و 897 پرونده شکایت مردمی و 993 پرونده تخلف در مجموع به ارزش 40 میلیارد ریال در مشهد تشکیل شد.وی اظهار داشت: از بین شکایات از واحدهای صنفی 505 فقره جلب رضایت انجام شد و 11 میلیارد و 600 میلیون ریال وجه به شاکیان برگشت داده شد.وی با اشاره به فعالیت 97 اتحادیه در مشهد گفت: با همکاری اتحادیه ها در 6 ماه گذشته اقدامات مناسبی برای کنترل و تنظیم بازار انجام گرفت و برخی اقدامات منجر به کاهش تعرفه لاستیک از سوی دولت و همچنین تفویض اختیار تاییدیه نخست ثبت سفارش کالا به مسئولان استانی شد.رئیس اتاق اصناف مشهد برگزاری نمایشگاه عرضه مستقیم کالا، برگزاری 2 نمایشگاه برای عرضه کالاهای اساسی طرح تنظیم بازار در 2 نقطه از حاشیه شهر و توزیع آنها تا حد اشباع، اجرای طرح نظارتی ویژه بازگشایی مدارس و طرح نظارتی ویژه ایام محرم را از جمله اقدامات نظارتی طی سه ماه گذشته برای کنترل بازار برشمرد.بنانژاد افزود: طرح ویژه نصب برچسب قیمت بر روی کالاها با همکاری اتحادیه ها در شهر مشهد اجرا شد که در کاهش قیمتها و جلوگیری از گرانی نقش مهمی داشت.وی اظهار داشت: برای برخی کالاها تقاضا بیش از حد انتظار بود و همین تقاضای کاذب باعث گرانی شد به عنوان مثال تقاضا در حوزه لوازم خانگی در چند ماه اخیر به نحوی شد که فروشندگان به سوی پیش فروش این نوع کالاها سوق یافتند.وی گفت: جشنواره فروش نیز از 20 آبان تا 20 آذر ماه در مشهد برگزار می شود که طی آن دستگاه های اجرایی مختلف بویژه مجتمع های تجاری و شرکت های هواپیمایی کالاها و خدمات خود را با تخفیف ویژه عرضه می کنند.7489 / 6053            "}