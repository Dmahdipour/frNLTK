{"onTitr":"","titr":" جشنواره انار هورامان 25 مهر برگزار می شود","describe":" سنندج - ایرنا - بخشدار هورامان گفت: اولین جشنواره انار هورامان با هدف معرفی بیشتر این محصول در استان کردستان از 25 مهر به مدت سه روز در این بخش برگزار می شود.", "text":"صباح محمدی روز شنبه در گفت و گو با خبرنگار ایرنا اظهار داشت: جلسه هماهنگی برگزاری جشنواره با حضور بخشدار، کارشناسان جهاد دانشگاهی، دهیاران و اعضای شوراهای اسلامی روستاهای منطقه برگزار و مصوب شد جشنواره از 25 تا 27 مهر ماه برگزار شود.وی افزود: این جشنواره در چهار روستای ناو، سلین، بلبر و ژیوار که دارای بیشترین باغات انار منطقه هستند، برگزار می شود.بخشدار هورامان اضافه کرد: افتتاحیه این جشنواره چهارشنبه 25 مهر ساعت 15 در روستای ناو با حضور مسئولان اجرایی و خبرنگاران و عکاسان برتر استان برگزار خواهد شد.وی یادآور شد: روز دوم برگزاری جشنواره در روستای سلین و بلبر با حضور عکاسان و خبرنگاران ادامه خواهد داشت و جمعه 27 مهر نیز مراسم اختتامیه برگزار می شود.محمدی گفت: برگزاری نمایشگاه عکس، تقدیر و تجلیل از باغداران نمونه، عکاسان برتر و برگزار کنندگان از دیگر برنامه های اولین جشنواره انار هورامان است.وی تاکید کرد: این جشنواره با مشارکت بخشداری اورامان، جهاد دانشگاهی استان کردستان، دهیاران و شوراهای اسلامی روستاهای ناو، ژیوار، سلین و بلبر و با حمایت فرمانداری سروآباد و دیگر نهادهای مرتبط برگزار خواهد شد. به گزارش ایرنا، منطقه هورامان شهرستان سروآباد در تولید انار از لحاظ سطح باغات و میزان تولید سالانه رتبه اول استان کردستان را به خود اختصاص داده و بیشترین باغات انار و تمرکز این محصول در روستاهای ژیوار، بلبر، سلین و ناو است.بازارهای محدود منطقه ای، عدم دسترسی به سایر بازارهای مصرف در سطح استان و کشور به دلیل مسیرهای ارتباطی صعب العبور و نبود سردخانه و صنایع تبدیلی از مهمترین مشکلات باغداران بویژه انارکاران منطقه است و مسئولان تلاش می کنند با برگزاری چنین جشنواره های باعث معرفی بیشتر محصولات کشاورزی در استان و کشور شود.شهرستان سروآباد با 2 بخش مرکزی و هورامان و جمعیتی بیش از 50 هزار نفر در فاصله 90 کیلومتری از سنندج مرکز استان کردستان واقع شده و 24 کیلومتر مرز با کشور عراق دارد. 7354/9102            "}