{"onTitr":"","titr":" متهمان پرونده واردات موبایل در بازداشت هستند","describe":" تهران- ایرنا- وکیل مدافع تعدادی از متهمان پرونده واردات موبایل گفت: تمام متهمان پرونده واردات موبایل به جز یکی از متهمان که ماه گذشته با وثیقه آزاد شد، در بازداشت به سر می‌برند و منتظر ابلاغ جلسه بعدی برای ارائه آخرین دفاعیات هستیم.", "text":"حسن تردست روز یکشنبه در گفت‌ وگو با خبرنگار قضایی ایرنا در پاسخ به این سئوال که آیا شعبه اول ویژه رسیدگی به پرونده اخلالگران اقتصادی اخیر، در پرونده وارد‌کنندگان موبایل مبادرت به صدور حکم کرده است یا خیر اظهار داشت: هنوز دادگاه حکمی صادر نکرده و مشغول مطالعه پرونده و اسناد و مدارکی است که از متهمان مطالبه کرده است. وکیل دادگستری در پاسخ به این سئوال که آیا دادگاه باز هم جلسه رسیدگی برگزار می‌کند یا خیر، افزود: قطعاً جلسه رسیدگی باید برگزار شود زیرا هنوز آخرین دفاع از متهمان اخذ نشده است و منتظر ابلاغ جلسه بعدی برای ارائه آخرین دفاعیات هستیم. تاکنون پرونده سه گروه از اخلالگران اقتصادی اخیر شامل واردکنندگان گوشی‌های موبایل با ارز دولتی، دلالان ارز و باند وحید مظلومین معروف به سلطان سکه در دستور محاکمه و رسیدگی قرار گرفته است که به پرونده این افراد در شعب اول ویژه به ‌ریاست قاضی موحد و شعبه دوم ویژه به ‌ریاست قاضی زرگر رسیدگی می‌شود.تعداد متهمان پرونده واردکنندگان موبایل، 15 نفر است که اخلال در نظام توزیع نیازمندی‌های عمومی از طریق گرانفروشی کلان، اتهام این افراد است. این افراد کسانی بودند که از دولت ارز 4200 تومانی دریافت و گوشی تلفن همراه وارد کردند اما به ‌نرخ آزاد در بازار به‌ فروش رساندند. اتهام آنها اخلال در توزیع نیازمندی‌های عمومی از طریق گرانفروشی کلان است و رسیدگی به پرونده این افراد را قاضی موحد به ‌عهده دارد. پرونده اخلالگران ارزی نیز دارای دو بخش است که بخش نخست مربوط به دلالان ارزی با 19 متهم است و بخش دوم مربوط به باند وحید مظلومین معروف به سلطان سکه است که در این دو پرونده، قاضی زرگر مبادرت به صدور حکم کرده است. مظلومین و محمداسماعیل قاسمی به اعدام و مابقی متهمان به حبس محکوم شدند. اجتمام*ع.ی*1834            "}