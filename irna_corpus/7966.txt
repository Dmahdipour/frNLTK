{"onTitr":"","titr":" نماز جمعه در شهرستان های مختلف خوزستان برگزار شد","describe":" اهواز - ایرنا - آیین عبادی سیاسی نمازجمعه،با حضور مردم خداجوی شهرستان های خوزستان برگزار شد و خطیبان جمعه به موضوعاتی همچون اجتماع بزرگ بسیجیان در کشور و تحلیل سخنان رهبر معظم انقلاب دراین اجتماع، انتقام حمله ترویستی اهواز درحمله موشکی سپاه، وضع اقتصادی کشور و...پرداختند.", "text":"اجتماع بسیجیان مانور قدرت ملت ایران بود  دزفول - ایرنا - امام جمعه دزفول گفت: اجتماع عظیم و باشکوه بسیجیان در ورزشگاه 100 هزار نفری آزادی و سایر نقاط کشور مانور قدرت ملت ایران بود.    به گزارش ایرنا حجت الاسلام سید محمد علی قاضی دزفولی در آیین عبادی سیاسی نماز جمعه دزفول در مصلای امام علی(ع) این شهر افزود: بیانات رهبر معظم انقلاب در ورزشگاه آزادی حماسی، حیات بخش و تعیین کننده بود و شور و نشاط در کالبد ملت به ویژه جوانان دمید. امام جمعه دزفول شکست ناپذیر بودن ملت ایران را واقعیتی انکارناپذیردانست و گفت: حضرت آقا تاکید کردند که این شکست ناپذیری و عزت ملت ایران از اسلام است. وی با تاکید بر لزوم بها دادن به جوانان به عنوان کلید حل مشکلات کشور بیان کرد:فرماندهان ما در دوران دفاع مقدس جوانانی نظیر شهید باکری، همت و زین الدین بودند که توانستند آن شرایط سخت را مدیریت کنند. حجت الاسلام قاضی دزفولی جوانان را نیروی محرکه کشور خواند و افزود: افرادی که جوانان را مشکل می دانند کاملا در اشتباه هستند البته ریزش هایی هم وجود دارد ولی در مقابل، رویش های خوبی داشته ایم. وی گفت: بعضی از اشخاص و جریانات سیاسی 40 سال است که از موقعیت ها و نعمت های کشور سوء استفاده می کنند و دست بردار هم نیستند. امام جمعه دزفول افزود: جوانان باید روی کار آیند و ضعف مدیریت های گذشته که لطمات بسیار زیادی به کشور وارد کرده است را جبران کنند. وی بیان کرد:رهبر معظم انقلاب در جمع بسیجیان اعلام کردند که عربده کشیدن های آمریکا به دلیل ضعف آنها است و به زودی شاهد شکست های دیگری نیز خواهند بود. حجت الاسلام قاضی دزفولی در ادامه افزود: نخست وزیر رژیم صهیونیستی در مجمع عمومی سازمان ملل عکسی از یک قالیشویی در اطراف تهران را به عنوان یک مرکز هسته ای ایران معرفی کرد که مورد تمسخر جهانیان قرار گرفت. وی همچنین با اشاره به رای دادگاه بین المللی لاهه به نفع ایران گفت: طبق این رای تحریم های آمریکا در زمینه مسایل پزشکی، کشاورزی و صنعت هوایی باید برداشته شوند. امام جمعه دزفول با بیان اینکه وزیر خارجه آمریکا این رای را بی ارزش خوانده ، افزود: با رد کردن این رای بار دیگر شاهد عهدشکنی و قانون گریزی آمریکا در محافل بین المللی هستیم. وی با بیان اینکه آمریکا در جهان منزوی شده، گفت: آمریکا در جنگ اقتصادی با ملت ایران دوباره شکست می خورد.حجت الاسلام قاضی با بیان اینکه بعضی از مسئولان ضعیف از مردم و شهدا خجالت بکشند ادامه داد: کسانی که باعث شدند این وضعیت اقتصادی، گرانی و تورم غیرواقعی ایجاد شودمقصر هستند و باید مجازات شوند. امام جمعه دزفول افزود:دشمنان در همه طرح ها و نقشه های خود مانند ایجاد اغتشاش شکست خورده اند البته مسئولان باید رفع مشکلات جامعه را پیگیری کنند. وی توقعات کامیون داران را منطقی دانست و گفت:مسئولان باید به درد و دل این صنف گوش دهند و مسایل شهرستانی را حل و مسایل کشوری را از مسئولان کشوری پیگیری کنند. حجت الاسلام قاضی دزفولی با اشاره به نزدیکی ایام اربعین حسینی نیز بیان کرد:امسال نیز به کوری چشم دشمنان آیین اربعین حسینی بسیار باشکوه تر برگزار می شود. وی افزود: برگزاری باشکوه این آیین، توطئه و فتنه دشمنان را برای ایجاد اختلاف بین مردم ایران و عراق خنثی می کند. امام جمعه دزفول با اشاره به حمله تروریستی به رژه اهواز نیز گفت: عملیات موشکی سپاه در پاسخ به این حمله کوبنده بود که جای قدردانی دارد. 3022/ 6037                                                                     ***ضربه موشکی محرم هشداری به دشمنان است  آبادان - ایرنا - امام جمه آبادان گفت: سیلی محکم موشکی سپاه پاسداران انقلاب اسلامی به مقر فرماندهی گروهک تکفیری داعش هشدار جدی به حامیان این تروریست ها و استعمار جهانی است.به گزارش ایرنا حجت الاسلام علی ابراهیمی پور در خطبه های این هفته نماز جمعه آبادان بیان کرد: این حمله موشکی نشان دهنده توانایی ایران در قوای نظامی و حملات موشکی است و سپاه پاسداران بار دیگر ثابت کرد هر جا اراده کند و در هر نقطه که دشمن باشد آن را خاک یکسان می کند. وی افزود: عربستان، رژیم صهیونیستی و آمریکا حامی تروریست های تکفیری اند و با این حمله موشکی، ایران اسلامی نشان داد در هر شرایطی توان مقابله با تروریست ها را دارد. خطیب جمعه آبادان گفت: آمریکا، رژیم صهیونیستی و عربستان با ایجاد ناامنی و هرج و مرج اقتصادی قصد بدبین کردن مردم به نظام انقلاب اسلامی را دارند لذا تقویت توان دفاعی و بهبود وضعیت اقتصادی تنها راه برون رفت از مشکلات است. حجت الاسلام ابراهیمی پور گفت: دشمنان انقلاب اسلامی تاکنون در تمامی صحنه های نظامی شکست خورده اند بر همین اساس سعی دارند تا با ورود در عرصه های فرهنگی، سیاسی و اقتصادی به اهداف شوم خود نایل شوند که این آرزو را با خود به گور خواهند برد. وی افزود: مهمترین دلایل بروز مشکلات اقتصادی اخیر در کشور شامل تحریم های ناجوانمردانه آمریکا ضد ایران، و برخی بی تدبیری هاست و دستگاه قضایی و دولت باید مانع از رسیدن دشمن به اهدافشان شوند. خطیب جمعه آبادان در ادامه به فرارسیدن هفته نیروی انتظامی اشاره کرد و گفت: نیروی انتظامی در جمهوری اسلامی نیرویی مقتدر و عامل ایجاد امنیت در جامعه است و این وظیفه سنگین را تاکنون به نحو احسن انجام داده است. حجت الاسلام ابراهیمی پور افزود: نیروی انتظامی ضامن امنیت سیاسی، اجتماعی و فردی آحاد جامعه است که در طول 40 سال از عمر با برکت انقلاب اسلامی کارنامه درخشانی از خود بر جا گذاشته است. 7104/6068/ 6037                                                                     ***** روستاییان و عشایر نقش مهمی در اقتصاد مقاومتی ایفا می کننداندیمشک - ایرنا - امام جمعه اندیمشک گفت:روستاییان و عشایر در حوزه اقتصاد مقاومتی نقش مهمی ایفا می کنند.به گزارش خبرنگار ایرنا حجت الاسلام سید مصطفی حسینی نوری در خطبه های این هفته نماز جمعه اندیمشک با گرامیداشت روز روستا و عشایر افزود: این قشر اثرگذاری خود را در عرصه های مختلف اثبات کرده اند.وی بیان کرد:با توجه به اهمیت جایگاه این سرمایه های کشور، باید به رفاه آنها اهتمام ویژه شود زیرا بی توجهی به این قشر علاوه بر ایجاد مشکلات مختلف، موجب مهاجرت آنها به شهر می شود.وی بر ضرورت علمی شدن کشاورزی و بکارگیری علم در بخش های کشاورزی و دامپروری تاکید کرد و گفت:در بسیاری از کشورهای دنیا با استفاده از اصول علمی در سطح روستاها، از ظرفیت های کشاورزی و دامپروری برای رونق اقتصادی استفاده بهینه شده است.وی افزود: اگر کشاورزی ما نیز به صورت علمی انجام شود شاهد جهش خوبی در این بخش خواهیمبود.حجت الاسلام حسینی نوری گفت:دشمن تلاش می کند خدمات نظام در سطح روستاها و بین عشایر را کم رنگ جلوه دهد در حالی که در دوران پس از پیروزی انقلاب اسلامی در سطح روستاها خدمات چشمگیری صورت گرفته است.وی افزود:در روستاهای بخش مرکزی و الوار گرمسیری در بخش های راه ، برق ، آب ، مخابرات و گاز و سایر حوزه ها خدمات بسیار خوبی انجام شده که جای قدردانی دارد.حجت الاسلام حسینی نوری گفت:در برخی روستاها ظرفیت های گردشگری خوبی وجود دارد که در این زمینه نیز خدمات خوبی صورت گرفته است.وی ادامه داد:توسعه روستاها فقط مربوط به توسعه عمرانی نیست و روستاها نیازمند توسعه فرهنگی نیز هستند چنانچه در روستاها از روحانیان برای تقویت این بخش استفاده شده است.وی در ادامه با اشاره به رزمایش اخیر بسیج گفت: بزرگترین رزمایش خدمت رسانی بسیج در سراسر کشور برگزار شد که حضور صدهزار نفری در محضر رهبر انقلاب در ورزشگاه آزادی قابل تحسین بود.امام جمعه اندیمشک بیان کرد:بسیج برای نظام اسلامی دستاوردهای عظیمی به همراه داشته کهباید قدر آن را دانست.وی با گرامیداشت هفته ناجا گفت:نیروی انتظامی 13 هزار شهید والامقام تقدیم اسلام و انقلاب  کرده که تلاش و ایثار این قشر در دوران دفاع مقدس و نیز تامین نظم و امنیت کشور قابل ستایش است.امام جمعه اندیمشک در ادامه با انتقاد از وضعیت کشتارگاه دام اندیمشک بیان کرد: وضعیت کشتارگاه سنتی این شهرستان وضعیت نامناسبی دارد و پس از یکسال پیگیری هنوز تغییری در ساختار و وضعیت بهداشتی آن انجام نشده است.وی ابراز امیدواری کرد با دستور فرماندار اندیمشک ، دستگاه های مربوطه نسبت به برطرف کردن این مشکل اقدام کنند.7281/ 6037                                                            ***موشک باران مواضع داعش، مردم را خوشحال کرد  امام جمعه ایذه گفت: اقدام‌ سپاه پاسداران انقلاب اسلامی در پرتاب موشک به مواضع داعش باعث خوشحالی مردم ایران و ناراحتی دشمنان شد.    به گزارش ایرنا، حجت‌الاسلام سید کمال موسوی در خطبه‌های نمازجمعه این هفته ایذه بیان کرد: اقتدار جمهوری اسلامی، بار دیگر با پرتاب موشک به مواضع داعش و دشمنان کشور نشان داده شد.وی از سرعت عمل سپاه در انتقام حمله تروریستی اهواز تقدیر کرد و گفت: در عملیات سپاه پاسداران انقلاب اسلامی، اشرافیت اطلاعاتی ما در خارج از کشور نیز مشخص شد جایی که صدها کیلومتر آن طرف‌تر از مرزها را نیز رصد می‌کنیم.حجت الاسلام موسوی افزود:سرعت عمل، دقت عمل و اشرافیت اطلاعاتی سپاه در این حمله که به مقر سرکردگان تروریست‌ها بود، قلب مردم ایران و خانواده‌های شهدا را خوشحال کرد. وی تاکید کرد: در زمان جنگ تحمیلی شهر دزفول با 360 موشک هدف قرار گرفته شد و ما از اقدام متقابل عاجز بودیم، البته در جبهه ها جواب آن حملات دشمن بعثی را می‌دادیم، اما الان به برکت جمهوری اسلامی تا صدها کیلومتر خارج از مرزها، دشمنان را مورد حمله قرار می‌دهیم. خطیب جمعه ایذه با بیان این نکته که کشورهای دیگر به قدرت موشکی ما اعتقاد دارند بیان داشت: آمریکا می خواست برنامه موشکی ما را مانند برجام در هم بریزد اما باید بگوییم که برنامه موشکی ما به هیچ‌وجه قابل مذاکره نیست. وی در ادامه با تبریک فرا رسیدن هفته ناجا گفت: سالیان قبل که شهربانی وجود داشت جرم و جنایت‌ها پیچیده نبود و کار راحت تر بود اما اکنون دشمن‌ها زیاد شدند و تنوع دشمنی‌ها هم پیچیده شده و نیروی انتظامی شبانه روز برای خنثی کردن دسیسه‌های دشمنان تلاش می‌کند. حجت‌الاسلام موسوی در ادامه با اشاره به تحولات سیاسی عراق افزود: برخلاف تلاش انجام شده توسط آمریکا و رژیم صهیونیستی، رییس جمهوری و نخست وزیر عراق نیروهای علاقمند به ایران هستند و صهیونیست‌ها این بار هم در رسیدن به اهداف خود شکست خوردند. 9434/ 6037                                                                  ***مدیون تلاش ایثارگرانه نیروی انتظامی هستیم  دزفول - ایرنا - امام جمعه شوش گفت: نیروی انتظامی حافظ امنیت کشور است و ما مدیون تلاش ایثارگرانه آنان هستیم.    به گزارش خبرنگار ایرنا ، حجت الاسلام سید محمد امام در خطبه های نماز جمعه این هفته شوش با گرامیداشت فرا رسیدن هفته نیروی انتظامی و تجلیل از تلاشگران این عرصه و حافظان نظم و امنیت کشور ، افزود: نیروی انتظامی در جمهوری اسلامی نیرویی مقتدر و عامل ایجاد امنیت در جامعه است و این وظیفه سنگین را تاکنون به نحوه احسن انجام داده است. وی اضافه کرد: نیروی انتظامی ضامن امنیت سیاسی، اجتماعی و فردی آحاد جامعه است که در طول 40 سال از عمر با برکت انقلاب اسلامی کارنامه درخشانی از خود بجا گذاشته است. خطیب جمعه شوش در بخش دیگری از سخنان خود با اشاره به سخنان رهبر معظم انقلاب در تجمع صدها هزار نفری بسیجیان در ورزشگاه آزادی تهران افزود: این جوانان هستند که آینده انقلاب را رقم می زنند هرچند دشمن تلاش زیادی برای از بین بردن این سرمایه دارد ولی همواره با شکست روبه رو بوده است. امام جمعه شوش گفت: رزمایش بسیجیان نمایشی از اقتدار و عظمت نظام مقدس جمهوری اسلامی ایران بود. وی با بیان اینکه جوانان صاحب کشور هستند افزود: باید به جوانان اعتماد کنیم و آنها در صحنه های اقتصادی و تولید حضور پیدا کنند.امام جمعه شوش ادامه داد: مسئولان باید زمینه لازم برای ایفای نقش جوانان را در عرصه های مختلف کشور فراهم کنند. امام جمعه شوش از تجمع بزرگ 30 هزار نفری اقتدار عاشورایی بسیجیان خوزستان به ویژه حضور بیش از یک هزار بسیجی شهرستان شوش در ورزشگاه فولاد در اهواز قدردانی کرد. امام همچنین گریزی به وضعیت اقتصادی کشور و مردم زد و اضافه کرد: گرانی، کمبود و تورم، باعث گلایه مندی مردم شده و مسئولان با تدبیر در عرصه تولید انبوه، تعیین قیمت مناسب و نظارت دقیق باید این مشکل را برطرف کنند. وی ادامه داد: نباید با افزایش کاذب قیمت برخی کالاهای ضروری، فضای زندگی برای مردم سخت شود. وی در خصوص حمله اخیر موشکی سپاه پاسداران به مواضع داعش نیز گفت: ایران اسلامی توانایی و قدرت دسترسی به دشمنان را در هر نقطه ای دارد. حجت الاسلام امام افزود:: پاسخ قاطع و سریع موشکی سپاه پاسداران انقلاب اسلامی در انتقام  عملیات تروریستی اهواز نشان داد جمهوری اسلامی ایران در رابطه با امنیت ملی هیچ مماشاتی با کسی ندارد. 7280/ 6037                                                                   ***زائران اربعین بدون روادید راهی مرز نشوند  آبادان - ایرنا - امام جمعه خرمشهر به زائران اربعین حسینی توصیه کرد که بدون داشتن روادید راهی مرزها نشوند و حتما در سامانه سماح ثبت نام کنند.    به گزارش ایرنا حجت الاسلام سیدعبدالنبی موسوی فر در آیین عبادی سیاسی نماز جمعه خرمشهر در مسجد جامع این شهر با تاکید بر تهیه گذرنامه معتبر برای شرکت در راهپیمایی اربعین حسینی در عراق بیان کرد: همه تلاش دشمنان برای دلسرد کردن جوانان نسبت به باورهای دینی بی اثر شده است و جوانان با شور و شوق فراوان امسال نیز در راهپیمایی عظیم اربعین حسینی  شرکت می کنند. امام جمعه خرمشهر در بخش دیگری از خطبه ها، به گرانی بازار و نوسان نرخ ارز در کشور اشاره کرد و گفت: نوسانات ارز مسایل و مشکلاتی را برای مردم ایجاد کرد و برخی از این نوسان میلیاردر شده اما مردم فقیر، فقیرتر شده اند. حجت الاسلام موسوی فر در ادامه بیان کرد: مردم در محلات خرمشهر به ویژه منطقه 100 دستگاه با بیش از 200 خانوار با کمترین امکانات زندگی می کنند که هیج مسئولی حتی برای نیم ساعت حاضر به زندگی در این منطقه نیست. وی گفت: اهالی این منطقه برای حل مشکل فاضلاب، آسفالت و دیگر موارد به هر ارگانی مراجعه کردند به نتیجه نرسیدند. 7100/6068 / 6037                                                                    ***            "}