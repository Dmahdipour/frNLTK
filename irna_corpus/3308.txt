{"onTitr":" سرپرست معاونت عمرانی استانداری:    ","titr":" 10 هزار دستگاه خودرو عمومی در آذربایجان غربی نوسازی می شود","describe":" ارومیه- ایرنا- سرپرست معاونت هماهنگی امور عمرانی استانداری آذربایجان غربی گفت: 10 هزار دستگاه خودرو ناوگان حمل و نقل عمومی در استان در راستای خدمت رسانی بهتر به شهروندان نوسازی می شود.", "text":"به گزارش ایرنا، پیمان آرامون روز سه شنبه در همایش تجلیل از نمونه های ترافیکی و راهوران محله آذربایجان غربی که به مناسبت هفته نیروی انتظامی برگزار شد، با بیان اینکه 70 درصد مردم آذربایجان غربی به جای استفاده از ناوگان حمل و نقل عمومی، سفر با خودرو شخصی را ترجیح می دهند، بیان کرد: فرسوده بودن این ناوگان و نبود برنامه ریزی برای فرهنگ سازی لازم از عوامل مهم گرایش مردم به استفاده از خودروهای شخصی است.وی اذعان کرد: وضعیت ناوگان حمل و نقل عمومی در آذربایجان غربی در شان مردم این استان نیست و دولت برای نوسازی و برنامه ریزی برای توسعه ناوگان حمل و نقل عمومی عزم جدی دارد.وی با اعلام اینکه طی سه سال گذشته بیش از چهار هزار دستگاه تاکسی در آذربایجان غربی نوسازی شده است، اضافه کرد: سرانه تعداد خودرو نسبت به معابر در آذربایجان غربی مناسب بوده و با متوسط کشوری همخوانی دارد ولی مشکلات مربوط به نبود برنامه ریزی، حوزه ترافیکی را با معضلات مختلفی رو به رو کرده است.وی با اشاره به آغاز نوسازی ناوگان حمل و نقل عمومی در برخی از شهرهای آذربایجان غربی افزود: در شهرستان ماکو، سن ناوگان حمل و نقل عمومی به زیر چهار سال رسیده که بهتر از متوسط کشوری است.سرپرست معاونت هماهنگی امور عمرانی استانداری آذربایجان غربی برنامه ریزی و فرهنگ سازی در راستای کاهش تلفات جاده ای و شهری، توسعه ناوگان حمل و نقل عمومی در راستای کاهش ترافیک و نگاه برنامه محور به طرح ها را مورد تاکید قرار داد و گفت: احداث پل های رو گذر در ارومیه در جهت همان نگاه برنامه محوری بود که در گذشته اتفاق افتاده است.وی با بیان اینکه فرهنگ سازی باید در اولویت برنامه ریزی ها قرار گیرد، بیان کرد: مسوولان در نظام اسلامی، خادمان مردم هستند ولی این امر نباید به معنای سکوت در برابر قانون شکنی هایی نظیر ساخت و سازهای غیر مجاز باشد.آرامون در ادامه از دستور استاندار آذربایجان غربی برای رفع نقاط حادثه خیز در استان خبر داد و اضافه کرد: 440 میلیارد ریال برای رفع نقاط حادثه خیز جاده ای از سوی استانداری اختصاص یافته است.وی همچنین در رابطه با خط ریلی ارومیه - مهاباد، گفت: بهره برداری از این خط ریلی به طور حتم منجر به کاهش چشم گیر تصادفات جاده ای در این مسیر خواهد شد.وی از سازمان های مردم نهاد و بانوان فعال در عرصه های اجتماعی و فرهنگی خواست تا برای فرهنگ سازی صحیح ترافیکی وارد عمل شده و در کنار دولت قرار بگیرند تا میزان فوتی ها روز به روز کاهش یابد.وی با تاکید بر ضرورت مراجعه شهروندان برای دریافت معاینه فنی خودرو، گفت: انجام چندین آزمایش برای اطمینان از سلامت خودرو و آن هم به مبلغ اندک 220 هزار ریال عاملی برای تشویق شهروندان برای دریافت این گواهی است که امیدواریم توجه مردم به این امر بیشتر شود.به گزارش ایرنا، در این آیین از نمونه های ترافیکی آذربایجان غربی با اهدای لوح و هدایایی قدردانی شد.طی سال گذشته 102 هزار دانش آموز در آذربایجان غربی به عنوان همیار پلیس آموزش های لازم ترافیکی دیدند.به طور متوسط در آذربایجان غربی روزانه 120 فقره تصادف رخ می دهد.3214/2093            "}