{"onTitr":" یک هفته با مطبوعات؛    ","titr":" حماسه های دفاع مقدس؛ روایت حدیث پایداری و فداکاری ملی","describe":" تهران- ایرنا- روزهای سرنوشت ساز و حضور مقتدرانه ایرانیان در سال های جهاد و دفاع، حدیث پایداری و فداکاری مردم این سامان را به ثبت رساند و اینک میزان ماندگاری این ارزش ها بر لوح تاریخ و در نتیجه استمرار فرهنگ مقاومت به تلاش بازماندگان و راویان این حماسه بستگی دارد.", "text":"به گزارش گروه اطلاع رسانی ایرنا؛ هشت سال دفاع مقدس یکی از درخشان ترین عرصه های دفاع محسوب می شود؛ هنگامه ای که ملت ایران در اتحادی بی نظیر و یکپارچه به مصاف با دشمن متجاوز رفتند و برای حفظ و پاسداری از خاک وطن، سراسر عشق، ایثار و شجاعت شدند، پس از پایان جنگ نیز مجاهدانی از تبار شهیدان برای دفاع از اسلام و حریم اهل بیت(ع) در قامت مدافعان حرم در جنگ با اندیشه های افراطی و تکفیری، جامه برازنده شهادت را بر تن کردند و تحسین جهانیان را برانگیختند. بنابراین روزنامه های مختلف به منظور ارج نهادن به این ارزش ها و برجسته سازی تلاش های این ایثارگران با انتشار گزارش ها و مطالبی در محورهای گوناگون به این مهم پرداختند.** شهادت؛ جایگاه و فضیلت الهیشهادت از آموزه ها و تکالیف والای دین اسلام به مومنان محسوب می شود که رسالتی ابدی را برای تمام آزادگان در طول تاریخ ترسیم کرد و رزمندگان در دوران دفاع مقدس با فداکاری و بذل جان خویش به زیبا ترین وجه ممکن این مهم را به تصویر کشیدند. روزنامه «جوان» در گزارشی با عنوان «حالا دیگر آبادان از محاصره خارج شده بود» نوشت: سقوط محور فیاضیه به معنای از دست رفتن پل حفار و محاصره شدن نیرو‌های عراقی بود؛ لذا مقرر شد رزمندگان از سمت راست حرکت کرده و نیرو‌های مقاومت دشمن را دور بزنند، بدین ترتیب نیرو‌های پیاده زرهی در امتداد جاده حرکت کرده و خط دفاعی دشمن را شکستند و عراقی‌ها نیز سریعاً عقب‌نشینی کردند. این روزنامه در گزارشی دیگر با عنوان «لقمه‌ای که در گلوی صدام گیر کرد» آورد: در همین دوران محاصره آبادان بود که حماسه‌های مختلفی، چون حماسه کوی ذوالفقاریه، عملیات مدن، عملیات فرمانده کل قوا، خمینی روح خدا و... شکل گرفتند که هر کدام در تاریخ دفاع مقدس، نقطه عطفی به شمار می‌روند. پنجم مهر 1360 نقطه عطفی در دفاع مقدس است. این روز را نباید از یاد ببریم. روزی که ارتش مغرور بعث عراق، اولین شکست بزرگ خود را در آبادان متحمل شد و سپس راه برای پیروزی‌های بعدی رزمندگان اسلام باز شد. اگرچه حافظه مردم ایران، بیشتر روی سوم خرداد 1361 متمرکز است، اما نباید از یاد ببریم که اگر مقاومت یکساله رزمندگان در آبادان نبود، چه بسا سرنوشت جنگ طور دیگری رقم می‌خورد و تاریخ جور دیگری نوشته می‌شد. روزنامه «جوان» در گزارشی دیگر با عنوان «امدادگری در نقطه صفر مرزی» نوشت: شهید مریم فرهانیان از زنان مقاوم آبادانی بود که در شرایط سخت جنگ تحمیلی در این شهر مرزی ماند و با امدادگری و کمک به رزمندگان، دین خود را به شهر و کشورش ادا کرد. وی اولین شهید شاخص سال بود که از سوی سازمان بسیج مستضعفین معرفی شد. مریم به مدت سه سال آن هم در شرایط جنگی به کار امدادگری و پرستاری از مجروحان جنگ در بیمارستان‌های مختلف آبادان مانند بیمارستان امام خمینی (ره) و طالقانی مشغول بود. بیمارستان امام خمینی (ره) در نقطه صفر مرزی شرکت نفت آبادان قرار داشت و گلوله دشمن مستقیم به در و دیوار بیمارستان اصابت می‌کرد. ولی مریم با دیگر خواهران امدادگر که بسیجی بودند در این بیمارستان به صورت شبانه‌روز مستقر شدند و زینب‌وار به مجروحان کمک می‌کردند. این روزنامه در گزارشی دیگر با عنوان «4 جعبه نارنجک روی بعثی‌ها خالی کردم» آورد: امیر سرتیپ منوچهر کهتری به ناجی آبادان مشهور است. وی که در شروع جنگ فرمانده گردان 153 از تیپ 2 قوچان بود، از همان اولین روز‌های تهاجم بعثی‌ها، به آبادان و خرمشهر رفت و یک سال بعد نیز در عملیات ثامن‌الائمه (شکست حصر آبادان) حضور داشت. متن زیر خاطره این امیر سرافراز کشورمان از روز‌های اولیه حضور در آبادان است. آبادان را بمباران کرده بودند. فوراً واحدهایمان در چند مدرسه مستقر شدند. ما هم در مدرسه زینبیه استقرار پیدا کردیم. روز 9 آبان 1359 بود که به ما اطلاع دادند دشمن می‌خواهد از بهمنشیر عبور کند و وارد آبادان شود. آنجا بود که حضرت امام (ره) فرمود: حصر آبادان باید شکسته شود. روزنامه «جوان» در گزارشی با عنوان «نامجو خودش را بدهکار اسلام می‌دانست» در گفت‌وگو با فرزند شهید موسی نامجو به مناسبت 7 مهر سالروز سقوط هواپیمای فرماندهان جنگ نوشت: یکی از ایراداتی که حکومت پهلوی به پدرم و دوستانش می‌گرفت تفکرات دینی‌شان بود. در پرونده‌شان درج شده بود در هیات‌های مذهبی و کلاس‌های عقیدتی حضور پیدا می‌کند. در مورد شهید فلاحی هم چنین مواردی وجود داشت. می‌گفتند نمی‌دانیم موقع ظهر چرا فلاحی در اتاقش را قفل می‌کند و احتمال می‌دهیم که نماز می‌خواند. شهید موسی نامجو از فرماندهان شاخص ارتش بود که در روز‌های پیروزی انقلاب اسلامی نقش زیادی در حفظ و انسجام ارتش داشت. نامجو بنیانگذار و نخستین فرمانده دانشکده افسری پس از پیروزی انقلاب شد و تأثیر زیادی در احیای این دانشکده نظامی داشت. روزنامه «کیهان» در گزارشی با عنوان «قافله شوق» آورد: قبلاً در کتابی به نقل از یکی از سرداران جنگ خوانده بودم؛ ژنرال‌های کار کشته پنتاگون و استادان طرح‌های آفندی، در معتبرترین دانشگاه‌های جنگ و مراکز تحقیقات دفاعی آمریکا، هنوز دارند ریزترین حرکات نیروهای ایرانی در والفجر 8 را تجزیه و تحلیل می‌کنند، ولی به جواب نمی‌رسند. آنها با دو تا چهار تای جنگی خودشان و با توجه به امکانات کمی که ما در جنگ داشتیم و دشمن خبرش را داشت، به این نتیجه قطعی رسیده بودند که؛ محال ممکن است ایرانی‌ها بتوانند از چنین رودخانه‌ای بگذرند. اروند، رودخانه نیست، گویی دریایی است دراز و رونده، که چون اژدهایی دمان، نعره می‌کشد و می‌خروشد و می‌توفد. روزنامه «جمهوری اسلامی» در گزارشی با درج عنوان «روایتی از اولین شکست دشمن در روزهای اول جنگ تحمیلی» نوشت: این گزارش روایت یکی از شاهدان عینی رویداد 9 مهر از یورش دشمن بعثی عراق به شهر حمیدیه و شکست مفتضحانه او در روزهای اول تجاوز به ایران اسلامی است. به مناسبت نهم مهر؛ سالروز مقاومت مردمی حمیدیه و اولین شکست عراق در جنگ تحمیلی، عباس سعیدی‌نیا یکی از فرمانده‌هان سپاه حمیدیه در روزهای آغاز جنگ تحمیلی، مشاهدات خود را در قالب یادداشتی ارائه کرد. در ادامه این گزارش آمده است: ایستادگی سپاه نوپای حمیدیه به فرماندهی شهید علی هاشمی در جنگ نابرابر ارتش رژیم بعثی که جبهه‌های بستان و سوسنگرد را تقریبا بدون مقاومت قابل ذکری پشت سر گذاشته بود، در روزهای آغازین جنگ تحمیلی آنهم با عِده و عُده بسیار کم سپاه حمیدیه و بدون هیچ عقبه حمایتی نظامی از ناحیه ارتش و سپاه وقت اهواز، حکم انتحار داشت! اما چه می‌توانستیم بکنیم؟ زیرا در چنین شرایطی، بجز ترک وظیفه و پشت کردن ذلیلانه به دشمن، انتخاب دیگری متصور نبوده است. این روزنامه در گزارشی با عنوان «سقوط هواپیمای 130-C چگونه اتفاق افتاد؟» آورد: روز 7 مهر 1360 به دنبال سقوط هواپیمای سی-130 ارتش در منطقه کهریزک تهران پنج تن از فرماندهان نظامی کشور سرلشگر ولی‌الله فلاحی جانشین رئیس ستاد ارتش، یوسف کلاهدوز قائم مقام سپاه، سید موسی نامجو وزیر دفاع، جواد فکوری مشاور جانشین ستاد ارتش و محمد جهان‌آرا فرمانده سپاه پاسداران خرمشهر به شهادت رسیدند. این حادثه در پی موفقیت عملیات ثامن‌الائمه و شکست حصر آبادان به وقوع پیوست، زمانی که فرماندهان نظامی برای ارائه گزارش این پیروزی به امام، عازم تهران بودند. روزنامه «جمهوری اسلامی» در گزارشی دیگر با عنوان «پنج فرمانده ارتش و سپاه که لایق شهادت بودند» نوشت: در اوج شادی مردم مومن و مقاوم ایران که ناشی از حماسه بزرگ شکست حصر آبادان توسط رزمندگان دلیر اسلام در پنجم مهر 1360 بود، کمتر از 48 ساعت بعد، ناگهان خبری در کشور پیچید که اشک‌ها را جاری ساخت؛ خبر سقوط هواپیمای سی 130 ارتش جمهوری اسلامی ایران، دل‌ها را به غم نشاند، رخدادی که در آن، 49 تن از سرنشینان هواپیما از جمله شهدای بزرگوار «امیر سرلشکر ولی‌الله فلاحی»، «امیر سرلشکر سید موسی نامجو» وزیر دفاع؛ «امیر سرلشکر جواد فکوری»، جانشین رئیس ستاد مشترک ارتش؛ «سردار سرلشکر یوسف کلاهدوز» و «سردار شهید محمد علی جهان آرا»، فرمانده سرافراز سپاه در خرمشهر به شهادت رسیدند. روزنامه «رسالت» در گزارشی با عنوان «نفوذ در عمق تشکیلات خلق عرب به روایت محسن رضایی» آورد: یازدهمین جلسه تاریخ شفاهی سرلشکر محسن رضایی، فرمانده وقت سپاه در دوران دفاع مقدس به فعالیت‌های گروه خلق عرب در خوزستان و اقدامات واحد اطلاعات سپاه برای مقابله با این گروه تجزیه‌طلب اختصاص داشت. این فرمانده با اشاره به آموزش نیروهای خلق عرب در پادگان‌های عراق و کمک‌های اطلاعاتی و تسلیحاتی صدام به آنها، به اقدامات خرابکارانه گروه‌های معاند در انفجار لوله‌های نفت، انفجار قطار تهران ـ خوزستان و کشته‌شدن تعداد زیادی از مسافران توضیح می‌دهد. روزنامه «ایران» در گزارشی با عنوان «محاصره ای که باید شکسته می شد» چگونگی شکست حصر آبادان به روایت سردار حسین علایی از فرماندهان عالی رتبه دوران دفاع مقدس نوشت: مهم‌ترین هدف صدام از آغاز جنگ با ایران، لغو معاهده مرزی 1975 و تسلط کامل بر اروندرود بود. برای تحقق این موضوع، دولت عراق نیاز داشت تا شهرهای خرمشهر و آبادان را به تصرف درآورده و بر شبه جزیره آبادان مسلط شود تا دسترسی ایران به اروندرود را غیرممکن سازد. بنابراین یکی از محورهای اصلی حمله ارتش عراق به خوزستان حرکت از محور شلمچه و پیشروی در ساحل ایرانی اروند رود بود تا بتواند بین رودخانه‌های بهمنشیر و اروند به‌طور کامل مستقر شود. روزنامه «جام جم» در گزارشی باعنوان «دو تواب در کربلای عراق و دو تواب کربلای ایران» آورد: در مسیر زندگی اشخاص، لحظاتی، حیاتی وجود دارد که با یک تصمیم درست یا غلط، تمام گذشته و آینده اش را تحت تاثیر قرار می دهد. تاریخ پر است از افرادی که در ثانیه های آخر زندگیشان، یک عمر را بر باد دادند و برعکس، کسانی هم بودند که باد رفته را باز یافتند. در کربلای سال 60 ، دوفرد اهل کوفه که پیش تر، از خوارج بودند، همراه عمر بن سعد به کربلا آمدند. در کربلای سال 1360 نیز، دو فرد هستند که زندگی شبیه به یکدیگر دارند. روزنامه «جام جم» در گزارشی دیگر با عنوان «روزی که صدام دست آمریکا را فشرد» نوشت: جنگ تحمیلی عراق علیه ایران معماهای بسیار زیادی دارد. البته بسیاری از این معماها در طول زمان یکی پس از دیگری حل شدند. یکی از ننگ &#173;آورترین روزهای این جنگ تحمیلی زمانی بود که حملات شیمیایی علیه ایران ترتیب داده شد. از همان روزهای نخستین حملات شیمیایی علیه ایران واضح به نظر می رسید که دست های پشت پرده از مدت ها قبل فعالیت های خود را آغاز کرده است. برای دولت و ملت ایران همیشه دست داشتن آمریکا در ترتیب دادن حملات شیمیایی علیه ایران واضح به نظر می رسد. روزنامه «اطلاعات» در گزارشی با عنوان «حکایت آزادگی (سیدالاُسرای ایران)» آورد: قزوین مهد پرورش بزرگمردانی همچون شهیدان بابایی، رجایی و ابوترابی است؛ مردانی که با رهایی از نفس به الی‌الله رسیدند و در زندان‌های بعث عراق شهیدان بزرگی همچون ابوترابی و لشکری با الگوگیری از امام کاظم (ع) قهرمان صبر و استقامت در بند زندان، صبر پیشه کردند و شهید حسین لشکری «سید الاسرای ایران» لقب گرفت پدری که بزرگ شدن فرزندش را ندید و تا مدت‌ها فرزندش او را به نام آقای لشکری صدا می‌زد چراکه واژه پدر برایش غریب بود و سال‌ها به همراه مادر برای بازگشت پدر، چشم‌به‌در دوخته بودند. این روزنامه با انتشار گزارشی با عنوان «ارتش؛ اسوه مقاومت در دفاع مقدس» نوشت: تثبیت دشمن(اتخاذ حالت پدافندی توسط دشمن) و اقدام به بازسازی نیروهای خودی برای کسب آمادگی حمله متقابل - دشمن که پیشروی خود را ناممکن دید اقدام به پدافند در شرایط نامناسب کرد. در این مرحله از خط و مشی عملیاتی ارتش ایران که تقریباً یک ماه پس از شروع جنگ آغاز شد، به منظور بازسازی و کسب آمادگی لازم برای حمله متقابل در مقابل دشمن به وضع پدافندی درآمدند. ** آثار دفاع مقدس و روایت پیام هایی ارزشمند هشت سال دفاع مقدس حاوی پیام های ارزشمندی است که نیاز به کندوکاو و بررسی بسیار دارد تا با رمزگشایی از زوایای پنهان آن، ارزش های متعالی آن استخراج و به نسل های آینده انتقال داده شود. روزنامه «جوان» با درج عنوان «مراسم رونمایی از 130 مستند شهید مدافع حرم برگزار شد» نوشت: مراسم رونمایی از 130 مستند شهدای مدافع حرم 7 مهر با حضور حجت‌الاسلام‌ و المسلمین سید محمد علی شهیدی نماینده ولی فقیه، معاون رییس جمهور و رییس بنیاد شهید و امور ایثارگران، عبدالعلی علی عسگری رییس سازمان صداوسیما، سردار بهمن کارگر رییس سازمان حفظ آثار و نشر ارزش‌های دفاع مقدس، علی دارابی معاون امور استان‌های سازمان صداوسیما و جمعی از خانواده‌های معظم شهدای مدافع حرم در سازمان صداوسیما برگزار شد. روزنامه «کیهان» در گزارشی با عنوان «ماجرای نامه نوجوان 13 ساله به یدالله صمدی» به بهانه درگذشت کارگردان «شوق پرواز» آورد: مرحوم یدالله صمدی، ازجمله کارگردان‌هایی بود که در سال‌های پس از انقلاب مسیر مثبتی را در فیلم سازی در پیش گرفت. بدون تردید تولید سریال «شوق پرواز» قدم بسیار بزرگی برای ترویج فرهنگ و ارزش‌های انقلاب و دفاع مقدس در جامعه و همچنین آشنا نمودن مردم با یکی از شهدای دلاور این عرصه محسوب می‌شود. روزنامه «جمهوری اسلامی» با درج عنوان «چرا نقش فرمانده دفاع مقدس، هنوز هم سانسور می‌شود؟» نوشت: امسال هم سالروز آغاز دفاع مقدس 8 ساله عراق علیه ایران با برگزاری برنامه‌های مختلف در سراسر کشور، محافل و رسانه‌ها بویژه رسانه ملی! برگزار شد. روزی که، مثلث شوم شرق، غرب و ارتجاع منطقه، دست در دست یکدیگر، به خاطر تحلیل‌های سطحی که از انقلاب عمیق مردم ایران داشتند، صدّام نادان و سرکش را بر آن داشتند که جاهلانه‌ترین کار عمر خویش را انجام دهد که عواقب آن، چنان دامنش را گرفت که همه ملت‌های دنیا دیدند. این روزنامه با انتشار عنوان «رونمایی از کتاب زندگی‌نامه مستند سردار شهید حاج حسن تاجوک» آورد: کتاب «عزیزکرده» زندگی‌نامه مستند «سردار شهید حاج حسن تاجوک» به‌قلم «مرضیه نظرلو» در خبرگزاری تسنیم رونمایی شد.امیر حمیدرضا گرامی رییس سازمان ادبیات و تاریخ دفاع مقدس گفت: سازمان ادبیات و تاریخ دفاع مقدس یکی از سازمان‌های عملیاتی بنیاد حفظ آثار است که ماموریت حفظ و نشر ارزش‌های دفاع مقدس را به‌عهده دارد. در سالی که گذشت بالغ بر هزار کتاب دفاع مقدس با کمک دفاتر سراسر کشور چاپ شده است. آخرین آمار نزدیک به 19 هزار کتاب در حوزه دفاع مقدس است. امسال نیز با جمع‌آوری نزدیک به سه‌هزار کتاب دفاع مقدس از آثار منتشرشده سال 95 و 96 جایزه کتاب سال دفاع مقدس را برگزار خواهیم کرد. روزنامه «رسالت» با انعکاس عنوان «آمادگی و اشتیاق ارتش برای تکرار تجربه شوق پرواز در سیما و سینما» نوشت: امیر سرتیپ دوم شاهین تقی خانی سخنگوی ارتش با اشاره به تلاش‌های ارزشمند زنده‌یاد یدالله صمدی در به تصویر درآوردن شخصیت متعالی شهید بابایی از آمادگی برای حمایت از تولیدات مشابه در سینما و تلویزیون گفت. وی ادامه داد: یدالله صمدی با توجه به اراده‌ای که در ساخت سریال کم نظیر «شوق پرواز» داشت نشان داد که می‌توان موضوعات مرتبط با دفاع مقدس را تا جایی جذاب کرد که این مجموعه همچنان در صدر آثار منتخب مخاطبان تلویزیون قرار داشته باشد. یدالله صمدی ثابت کرد که می‌توان ابعاد متعالی شخصیت‌های بزرگی مانند شهید بابایی را به بهترین شکل ممکن در قالب آثار نمایشی برای مردم تشریح و تبیین کرد. این روزنامه در گزارشی با عنوان «حسن قائدی: جای ما در عرصه ثبت تاریخ خالی است» آورد: حسن قائدی هنرمند عکاس که در مقطعی از کار عکاسی اجتماعی و مطبوعاتی خود به عکاسیِ بحران و جنگ در سوریه و عراق نیز سوق پیدا کرده است.گفت: در سوریه فرصت خیلی کمی برای حضور و عکاسی در خطوط مقدم پیدا کردم و سرجمع پنج نصف روز در خط مقدم عکاسی کردم و تمامی عکس‌هایم مربوط به همین زمان محدود است اما در عراق با محدودیت‌های سوریه مواجه نبودم و شرایط بهتر بود. قائدی توضیح داد: در عراق توسط یکی از عکاسان عراقی به صورت مستقیم به نیروهای مردمی متصل شدم. البته همین موانع و مشکلات از من فنر فشرده‌ای ساخته بود که وقتی به خط مقدم می‌رسیدم همه مسائل را فراموش می‌کردم و فقط و فقط عکس می‌گرفتم. اولین سفری که می‌خواستم به سوریه بروم یکی از عکاسان دفاع‌مقدس به من گفت «مبادا بترسی و سرت را بدزدی که مثل من یک عمر حسرت نگرفتن آن عکس را می خوری» این توصیه خیلی به من کمک کرد تا در خط مقدم نترسم. روزنامه «ایران» با درج عنوان «تقریظ رهبر معظم انقلاب بر کتاب فرنگیس» نوشت: در مراسم هفتمین پاسداشت ادبیات جهاد و مقاومت با موضوع بررسی نقش بانوان در دوران دفاع مقدس که در مؤسسه‌ پژوهشی فرهنگی انقلاب اسلامی برگزار شد، تقریظ حضرت آیت‌الله خامنه‌ای بر کتاب «فرنگیس» - روایتی است از مقاومت شجاعانه‌ خانم فرنگیس حیدرپور، بانوی روستایی مرزنشین کُرد کرمانشاهی در مقابل حملات رژیم متجاوز بعثی- منتشر شد. روز گذشته و پس از برگزاری مراسم هفتمین پاسداشت ادبیات جهاد و مقاومت که در آن تقریظ حضرت آیت‌الله خامنه‌ای بر کتاب «فرنگیس» منتشر شد، خانم‌ها فرنگیس حیدرپور -راوی کتاب- و مهناز فتاحی- نویسنده‌ کتاب- با رهبر انقلاب اسلامی دیدار کردند. روزنامه «جام جم» با درج عنوان «کتاب های تازه دفاع مقدس» آورد: در آستانه سالگرد آغاز جنگ تحمیلی و هفته دفاع مقدس، پنج عنوان کتاب جدید روانه بازار کتاب شده است. کتاب هایی چون زیباتر از نسرین به قلم سهیلا علوی زاده، حلوای عروسی به قلم فاطمه دانشور جلیل، ناآرام به قلم معصومه خسروشاهی، آمبولانس پنج ضلعی به قلم قدسیه پایینی و هتل نیوسایت به قلم ابوالقاسم وردیانی جدیدترین آثار انتشارات روایت فتح هستند. این روزنامه در گزارشی با عنوان «برترین های سینمای دفاع مقدس» نوشت: سینمای ایران تقریبا از همان اوایل جنگ تحمیلی و نبرد ایران و رژیم بعث عراق به این رویداد مهم تاریخی واکنش نشان داد و فیلم های بسیاری در این ارتباط ساخته شد که عدد آن از 400 گذشته است. البته پیش از سینمای داستانی، این مستندسازان بودند که دوربین خود را به دل جنگ و مقاومت بردند و تصاویری به یادماندنی را برای همیشه ثبت کردند. سینمای حرفه ای و داستان گو اما از مقطعی به بعد، تصمیم به بازتاب رخدادهای جنگ گرفت و مقاومت در سنگر سینما هم همپای سنگر جبهه ادامه پیدا کرد. این گزارش در ادامه آورد: این روند و تعدد ساخت اثر در این زمینه، به شکل گیری سینمایی موسوم به دفاع مقدس منجر شد. هرچند فیلم هایی هم بودند که صرفا با بهره گیری از عناصر جنگی و اکشن دوران دفاع مقدس، با رویکرد گیشه و جذب تماشاگر ساخته می شدند، اما سینمای دفاع مقدس در کلیت مربوط به فیلم هایی دلی و معنوی تر بود و بیشتر روی وجوه انسانی و الهی تکیه داشت. روزنامه «جام جم» با انتشار عنوان «سمفونی دفاع مقدس در چهل سالگی انقلاب» آورد: از پنج سال پیش لوریس چکناواریان روی سمفونی دفاع مقدس کار می کند. نوشتن موسیقی برای صلح از نگاه این آهنگساز سخت تر از خلق سمفونی درباره جنگ است چون همیشه در گوشه ای از جهان جنگی برپا بوده و در نتیجه تجربه ای از صلح جهانی وجود ندارد. سمفونی دفاع مقدس به سفارش بنیاد رودکی در حال ساخت است. این روزنامه با درج عنوان «بهترین های تاریخ فیلم دفاع مقدس به انتخاب اهالی سینما» نوشت: حضور پررنگ اهالی سینما در نظرخواهی و فراخوان روزنامه جام جم برای انتخاب بهترین فیلم و بهترین کارگردان دفاع مقدس قبل از هرچیز نشان از تعهد و تعلق خاطر عموم جامعه هنری خاصه سینماگران به مفاهیم عالی ارزشی و مضامین دفاع مقدس دارد. تنوع انتخاب های اعلام شده نیز هرگونه پیش فرض درباره بهترین فیلم را از بین برد و نشان داد چقدر جای چنین ارزیابی جامعی آن هم از سوی کسانی که خود اغلب از دست اندرکاران و پدیدآورندگان این ژانر بوده اند خالی بوده است. چرا که تاکنون اهالی رسانه هیچ گونه جمع بندی از سینمای مقدس به رغم قریب به چهار دهه از آغاز آن، صورت نگرفته است. ** مدافعان حرم، دلاورمردانی جان برکف حادثه تروریستی اهواز بار دیگر اهمیت و جایگاه مدافعان حرم را در حفظ و پاسداری از حریم امنیت ملی برهمگان آشکار ساخت تا ملت ایران قدردان فداکاری و شجاعت این دلاورمردان باشند.روزنامه «کیهان» در گزارشی با عنوان «همیشـه سفارش می‌کرد برای شهادتم دعا کنید» نوشت: سردار سرتیپ پاسدار، شهید مدافع حرم دادالله شیبانی، فرمانده مدافعین حرم مطهر حضرت زینب کبری (س) ملقب به ابوحیدر است. شهیدی که تاریخ‌های زندگی‌اش در هم پیچیده است. شهید شیبانی در یکم تیر 1347 در شهرستان شیراز متولد و در حوالی زوال ظهر دوم تیر 1393 مقارن با روز میلادش و یک هفته مانده به ماه مبارک رمضان به فیض شهادت نائل آمد. نکته جالب دیگر، تقارن تاریخ خاتمه اعتبار کارت ملی وی با روز شهادتش است که دیگر نیازی به تمدید آن ندیدند و هویتشان جاودانه شد. در قسمتی از این گزارش آمد است: لطف‌الله شیبانی درخصوص نحوه شهادت برادرش اینگونه می گوید: بار اولی که برادرم مجروح شد، داعشی‌ها ماشین‌شان را به رگبار بسته بودند. در آن حادثه یک ترکش به بازوی ایشان اصابت کرد و بعد از چند ماه ماشین برادرم روی تله انفجاری رفت و وی به همراه همرزمش که با هم در ماشین بودند هر دو به شهادت رسیدند. روزنامه «جوان» در گزارشی با عنوان «شهید زارع از شهدای تروریسم اهواز دوازدهمین شهید خانواده بود!» آورد: بهمن سال 1392 استخدام سپاه شد و حضور در سپاه را برای خودش افتخار می‌دانست. دوست داشت با لباس پاسداری شهید شود. ایشان در لشکر 7، ولی عصر (ع) و در گردان رزم خدمت می‌کرد. خیلی به سپاه و شغل پاسداری علاقه داشت. شاید یکی از دلایل خدمتش در سپاه به بستگان شهیدش برگردد. دوست داشت در مسیر آن‌ها قدم بردارد و یک روز هم مثل آن‌ها به فیض شهادت برسددر ادامه این گزارش می خوانیم: یک روز پس از حمله تروریستی به رژه نیرو‌های مسلح در اهواز، تصاویر چند شهید در فضای مجازی منتشر شد که قبلاً به عنوان مدافع حرم به سوریه اعزام شده بودند. شهید سعید زارع یکی از همان شهدا بود که عکس‌هایش با شهید مدافع حرم مهدی نظری در شبکه‌های اجتماعی منتشر شد. شهید زارع دو بار جهت دفاع از حریم اسلام و اهل بیت (ع) به سوریه اعزام شده بود و دلتنگ دوستان شهیدش بود. شاید شهید زارع فکر نمی‌کرد یک روز پیش از تولد ۳۰ سالگی‌اش به جمع دوستان شهیدش بپیوندد، ولی شهادت آرزوی بزرگی بود که به آن دست یافت. *گروه اطلاع رسانی پژوهش**1699**2059**9131            "}