{"onTitr":"","titr":" نیروهای خدمات شهری مشهد به حالت آماده باش درآمدند","describe":" مشهد- ایرنا- مدیرکل برنامه ریزی و نظارت بر خدمات شهری شهرداری مشهد گفت: نیروهای خدمات شهری و مناطق شهرداری مشهد به حالت آماده باش درآمده اند.", "text":"علیرضا صحراگرد روز شنبه در گفت و گو با خبرنگار ایرنا افزود: با توجه به پیش بینی اداره کل هواشناسی استان مبنی بر آغاز بارشهای رگباری از عصر امروز در مشهد، تمهیدات لازم برای پیشگیری از آب افتادگی معابر اندیشیده شده است.وی اظهار داشت: در این راستا 46 دستگاه تانکر و 6 دستگاه بالابر به مناطق مختلف اعزام و مستقر شده اند.وی گفت: همچنین هفت دستگاه پمپ خودمکش قوی در مناطق مستعد آب افتادگی شامل میدان استقلال، میدان امام حسین (ع)، میدان امام علی (ع)، چهار راه های امیریه و جهاد و خیابان نجف برای جلوگیری از آب افتادگی مستقر شده است.مدیرکل برنامه ریزی و نظارت بر خدمات شهری شهرداری مشهد افزود: کیسه های شن نیز برای استفاده در موارد احتمالی سیلاب آماده سازی شده و بازدید های لازم از پل ها و مسیلهای عبور آب نیز انجام شده است.براساس اعلام اداره کل هواشناسی خراسان رضوی، دمای هوای شبانه در مناطق سردسیری این استان در پی بارشهای رگباری فردا به صفر  می رسد.7505/ 6053            "}