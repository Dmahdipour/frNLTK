{"onTitr":"","titr":" عون: تشکیل دولت مساله داخلی لبنان است","describe":" بیروت-ایرنا-«میشل عون» رئیس جمهوری لبنان پس از دیدار با «امانوئل مکرون» همتای فرانسوی خود تاکید کرد که تشکیل دولت جدید در لبنان مساله داخلی این کشور است.", "text":"به گزارش ایرنا، این دیدار در حاشیه نشست سران کشورهای حوزه فرانکفونی در ایروان ارمنستان صورت گرفت.رئیس جمهوری لبنان گفت: دیدار با مکرون با هدف بحث درباره موضوع تشکیل دولت لبنان نبود چرا که این مساله یک موضوع کاملا داخلی است اما در عین حال وی تمایل خود را برای تشکیل آن بویژه پس از برگزاری انتخابات اخیر پارلمانی اعلام کرد.این دیدار پس از آن صورت گرفت که طی هفته های اخیر بحث های زیادی درباره سردی در روابط فرانسه و لبنان بویژه بین رئیسان جمهوری دو کشور مطرح شده بود.در همین حال رسانه های لبنانی در روزهای گذشته گزارش هایی از تلاش سفارت فرانسه برای ورود به فرایند تشکیل دولت لبنان خبر دادند.رئیس جمهوری لبنان امروز اما تاکید کرد که درباره همه موضوعات با همتای فرانسوی خود تفاهم کامل دارد. عون درباره احتمال دیدارش با «سعد الحریری» نخست وزیر مامور به تشکیل کابینه لبنان پس از بازگشت به بیروت گفت که هر زمانی که الحریری بخواهد استقبال می کند.الحریری سوم خرداد امسال پس از کسب حمایت اکثریت پارلمان جدید لبنان، از سوی عون به عنوان نخست وزیر مامور به تشکیل کابینه معرفی شد اما این ماموریت به دلیل اختلاف گروه های لبنانی بر سر سهمیه کرسی های وزارتی به سرانجام نرسیده است.الحریری سه شنبه این هفته گفت که تا 10 روز دیگر دولت تشکیل خواهد شد اما اگر نتواند این ماموریت را انجام دهد دیگر نمی خواهد بار دیگر به عنوان نخست وزیر مامور به تشکیل کابینه معرفی شود.گفته می شود وی با عون درباره سهمیه برخی از احزاب در کابینه اختلاف نظر دارد.خبرگزاری ملی لبنان به نقل از منابعی در هیات لبنانی شرکت کننده در نشست ایروان گزارش داد که عون و مکرون درباره مسائل مختلف لبنان و منطقه گفت و گو کردند.بر اساس این گزارش دو طرف درباره موضوع تهدیدات اسرائیل علیه لبنان گفت و گو کردند و درباره حفظ ثبات در مرزهای جنوبی لبنان توافق نظر داشتند.موضوع آوارگان سوری و ضرورت بازگشت آنها به مناطق امن و باثبات در کشورشان از جمله موضوعات دیگر مورد گفت و گوی رئیسان جمهوری لبنان و فرانسه بود.خاورم**2054**1211            "}