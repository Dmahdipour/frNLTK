{"onTitr":"","titr":" جهانگیری: تا پایان دولت دوازدهم به 37 هزار روستا گازرسانی می شود","describe":" تهران - ایرنا - معاول اول رییس جمهوری گفت: تا کنون 23 هزار روستا از نعمت گازرسانی بهره مند شده اند و این تعداد تا پایان دولت دوازدهم به 37 هزار روستا می رسد.", "text":"به گزارش خبرنگار سیاسی ایرنا، اسحاق جهانگیری روز سه شنبه در پنجمین همایش روز ملی روستا و عشایر، روستا را کانون اصلی تولید و از مراکز و سازه های اصلی هویت بخش ایران عنوان کرد.وی گفت: نمی توان درباره ایران و از امتیازات و ویژگی های آن صحبت کرد و فکر کرد این ویژگی ها مختص جامعه شهری است.معاون اول رییس جمهوری خاطرنشان کرد: روستا نماد و یک نهاد هویت ساز در دوران های مختلف بود و امروز هم در بخش اقتصادی باید به عنوان کانون مهم تولید مورد توجه قرار گیرد.جهانگیری گفت: این که در سنوات گذشته شرایط پیش آمده که بخش قابل توجهی از مردم از روستاها  به شهرها مهاجرت کرده اند یک واقعیت جدی است و نمی توانیم از آن فرار کنیم اما نباید این را هم از نظر دور داشت که تعداد زیادی از روستاها در تقسیمات کشوری به شهر تبدیل شدند.وی یادآور شد: اگر بخواهیم راجع به توسعه پایدار و متوازن صحبت کنیم، این توسعه وقتی شکل می گیرد که همزمان با توسعه شهر، توسعه روستا هم مدنظر باشد. یکی از نقاط ضعفی که گاهی در برنامه ها وجود داشته، این بوده که به توسعه روستاها کمتر پرداخته شده است و باید به طور جدی این موارد را شناسایی و برای اصلاح آن اقدام کرد.معاون اول رییس جمهوری اظهار داشت: ساکنین روستا باید احساس کنند که نیازهای اولیه آن ها مانند آب آشامیدنی، راه آسفالته، آموزش و بهداشت مناسب تامین شده است، حتی امروز فناوری های روز تبدیل به یک نیاز جدی شده است.جهانگیری خاطرنشان کرد: خوشبختانه در چهلمین سال انقلاب اسلامی یکی از نقاط برجسته جمهوری اسلامی این بود که زیرساخت های مورد نیاز توسعه روستاها فراهم شود، فراموش نمی کنیم در اوایل انقلاب روستاها از اکثر امکانات روستایی بی بهره بودند و حتی در مقاطعی دولت ها داشتن یخچال و تلویزیون را بعنوان شاخص رفاهی بیان می کردند اما تدبیر امام و جهت گیری انقلاب این بود که رسیدگی به مناطق روستایی و دورافتاده بیشتر مورد توجه قرار گیرد و نهادهای مناسب آن هم ایجاد شد.وی اظهار داشت: امروز با افتخار می توانیم بگوییم که 92 درصد جمعیت روستایی کشور دارای جاده آسفالته هستند. در دولت یازدهم و دوازدهم 14 هزار کیلومتر راه آسفالته احداث شد و 78 درصد از جمعیت روستایی کشور آب آشامیدنی بهداشتی دارند.معاون اول رییس جمهوری یادآور شد: در سال 93 در یکی از جلسات شورای عالی آب گفته شد که به 6 هزار روستا با تانکر آبرسانی می شود و در برخی از روستا ها خانم ها از فاصله دور آب مورد نیاز خود را تامین می کردند اما در این دوره 7 هزار و 500 روستا دارای آب آشامیدنی بهداشتی شدند.جهانگیری ادامه داد: ما در سال 95 به اندازه 10 سال قبل از آن به روستاها آب لوله کشی تامین کردیم و البته این مسیر باید ادامه یابد.وی گفت: ما در اوج کمبود منابع و با تدبیر وزیر نفت و عدم استفاده از بودجه دولت تصمیم گرفتیم روستاهای بالای 20 خانوار را گازرسانی کنیم و به فضل الهی تا الان بیش از 23 هزار روستا گازرسانی شده و تا پایان دولت دوازدهم به 37 هزار روستا گازرسانی خواهد شد.معاون اول رییس جهموری افزود: برای اجرای این طرح ها از بودجه دولت پول ندادیم چون بخش عمده ای از هزینه ها از محل عدم استفاده از سوخت مایع جبران می شود. جهانگیری در بخش دیگری از سخنان خود اظهار داشت: امسال در مدرسه در سراوان سیستان و بلوچستان 13 نفر از دانش آموزان در رشته پزشکی قبول شده اند و توانسته اند در رقابت با دانش آموزانی که از امکانات زیادی بهره مند هستند چنین افتخاری برای خود و کشورشان ثبت کنند و باید از معلمان، خانواده ها و خود این دانش آموزان تشکر کرد. وی با بیان این که تا کنون 27 هزار روستا زیر شبکه اینترنت رفته است، تاکید کرد: این روند باید ادامه یابد؛ چنین ابزارهایی ممکن است زیان هایی هم داشته باشد اما نمی شود گفت از آن استفاده نکنیم بلکه باید تلاش کنیم استفاده مطلوب از این ابزارها داشته باشیم. معاون اول رییس جمهوری توانمندسازی روستاییان را جزو اولویت ها و دستورالعمل های جدی دولت عنوان کرد و گفت: این امر به این معنا است که افراد در مراکز آموزش فنی و حرفه ای متناسب با زیرساخت های مناطق مختلف روستایی، مهارت بیاموزند و کسی که مهارت یاد گرفت، وام با بهره مناسب دریافت کند و کار ایجاد کند. جهانگیری یادآور شد: به طور طبیعی اولویت ما در روستاها کشاورزی است و باید به نحوی در زنجیره کشاورزی سرمایه گذاری کنیم که بیشترین بازده به خود کشاورز داده شود. وی گفت: در حال حاضر بخش وسیعی از محصولات کشاورزی در شبکه حمل و نقل و توزیع از بین می رود و قیمتی که در روستا به کشاورز داده می شود با قیمت مصرف کنند تفاوت زیادی دارد در حالی که ما می توانیم با نظام مناسب توزیع کاری کنیم که تولید کننده سهم اصلی را داشته باشد. معاون اول رییس جمهوری صنابع بسته بندی و تبدیلی را از نیازهای اصلی کشور عنوان کرد و اظهار داشت: درحال حاضر 90 درصد از تولید جهانی زعفران در اختیار ایران است اما سهم ما از تجارت جهانی بسیار ناچیزی است و بخش خصوصی ما به سمتی نرفته است که از این امکانات استفاده کند. جهانگیری در عین حال گفت: البته روستاییان باید توجه داشته باشند که ما منابع بسیار محدود کننده ای به نام آب داریم و استفاده صحیح از آب جزو جهت گیری های حیاتی کشور است. وی اضافه کرد: 90 درصد از آب کشور در بخش کشاورزی مصرف می شود و اگر 20 درصد در این بخش صرفه جویی شود دغدغه کمبود آب از بین می رود. معاون اول رییس جمهوری با اشاره به برنامه دولت برای حمایت از ارتقا بهره وری آب در بخش کشاورزی، گفت: ما جایی را نداریم که دولت 85 درصد هزینه های آن را پرداخت کند اما در حوزه آبیاری مدرن دولت 85 درصد از منابع مورد نیاز را به صورت بلاعوض می دهد و تنها 15 درصد را مردم پرداخت می کنند. البته سالی 100 الی 200 هزار هکتار تحت پوشش این شبکه می رود. جهانگیری کشت گلخانه ای را از مهمترین اولویت های کشور عنوان کرد و افزود: هر کس با هر نیتی در اجرای این طرح های حیاتی که به آینده ایران مربوط است اخلال کند حتما کار ضد ملی انجام می دهد. وی یادآور شد: یکی از جهت گیری های دولت این است که کاری کنیم مهاجرت معکوس شود، در همین راستا رهبری با برداشت یک و نیم میلیارد دلار از منابع صندوق توسعه ملی برای اشتغال روستایی موافقت کردند، با توجه به اینکه ایام انتخابات بود این کار به تاخیر افتاد تا شائبه انتخاباتی نداشته باشد و نهایتا در سال گذشته این قانون در اختیار ما قرار گرفت. معاون اول رییس جمهوری تاکید کرد: طبق توافقی که با بانک ها داشتیم قرار شد این پول به ریال تبدیل شود و با کارمزد 6 درصد و بعضا 4 درصد به متقاضیان پرداخت شود. به گفته جهانگیری نصف این مبلغ بر اساس نرخ قبل ارز به ریال تبدیل شد و از این به بعد با نرخ ارز نیمایی تبدیل و در اختیار متقاضیان قرار می گیرد. وی در عین حال گفت: این شرایط امتیاز بی نظیری است که باید دقت شود این پول ها هدر نرود و عده ای سواستفاده گر از آن استفاده نکنند، باید بر آن نظارت کرد و اگر کسی تخلف کرد، باید برخورد قاطع شود. معاون اول رییس جمهوری گفت: همه باید بدانند که این پول مختص روستاییان و عشایر است و اگر کسی بخواهد از آن سواستفاده کند به جامعه مظلوم ظلم می کند. جهانگیری اضافه کرد: البته روند اعطای این منابع کندتر از انتظار رییس جمهوری است و ما اصرار داریم در پرداخت این منابع هم دقت و هم سرعت لحاظ شود. وی یادآور شد: علاوه بر این با تدبیر آقایان سعیدی کیا و رضوی و از محل منابع بانک سینا، وام هایی با سود 18 درصد پرداخت می شود که 5 درصد آن را بنیاد مستضعفان و 5 درصد دیگر را معاونت توسعه روستایی یارانه می دهند. از محل این منابع دو هزار و 400 طرح تصویب و از آن تعداد 21 هزار طرح منابع را دریافت کرده اند و هزار و 800 طرح به بهره برداری رسیده است. معاون اول رییس جمهوری تصریح کرد: گاهی اوقات که از بی انگیزگی مدیران سخن می گوییم، برخی می گویند پس چرا این افراد را برکنار نمی کنند، این طور نیست که تنها راه برکنار کردن باشد، مدیر باانگیزه بن بست ها را می شکند، بالاخره ابتکار و خلاقیت مدیر همین است. جهانگیری افزود: اگر قرار باشد بگویند که پول بدهید تا ما کار کنیم، این را هر کسی می تواند انجام دهد، مدیر با انگیزه کسی است که وقتی پول کم است و شرایط سخت است، در این شرایط کار کند. وی یادآور شد: در شرایط امروز هم می شود با قدرت مدیریت، ایران را به بهترین وجه توسعه داد و باید با انگیزه پای پیشرفت بایستیم و به بهترین وجه از منابع استفاده کنیم. معاون اول رییس جمهوری گفت: هر کسی در سطوح مدیریتی خیانت کرد، مهر خیانت بر پیشانی او بزنیم و بگوییم که به مردم خیانت کرد. کشور ما کشور بزرگ و پر استعدادی است، قبل از ما مدیرانی بودند که کار کردند و مردم درباره ما هم قضاوت خواهند کرد که برای کشور چه کردند. جهانگیری ادامه داد: عرصه بر مردم سخت است وفشارهای اقتصادی زیاد شده است، اما راه های خوبی وجود دارد که می شود با تصمیمات خوب و مدیران با انگیزه با سربلندی از این دوران عبور کرد. سیام**9314**2021**1535            "}