{"onTitr":"","titr":" بازداشت رئیس اینترپل و زیرسوال رفتن اعتماد به  چین","describe":" پکنئ- ایرنا - دستگیری 'منگ هونگوی' معاون وزیر امنیت عمومی چین و رئیس اینترپل به جرم «فساد و دریافت رشوه» در پکن، باعث شده است تا توانایی های پکن برای اداره سازمان های بین المللی مورد سوال قرار گیرد.", "text":"به گزارش ایرنا از آنجا که 'منگ' ریاست یک سازمان بسیار مهم را برای مبارزه با فساد و تعقیب مفسدان برعهده داشت و حالا خود دربند همین دام است، این نگرانی وجود دارد که مهره های معرفی شده از سوی چین تا چه اندازه برای اداره و مدیریت بر سازمان ها و نهادهای بین المللی توانا و قابل اعتماد هستند.حتی این موضوع را برخی از ناظران مورد توجه قرار داده اند که مسایل داخلی در چین ممکن است بر نامزدها و مسئولان این کشور در سازمان های بین المللی تاثیرگذار باشد و آنها قربانی مسائل داخلی در چین شوند این موضوع در زمینه مدیریت بر نهادهای بین المللی بحث برانگیز است و در آینده نامزدهایی که از طرف پکن برای پست های بین المللی معرفی می شوند طبیعتا باچالش های بیشتری روبرو خواهند شد.در حالی که نزدیک به 12 روز از این فرد خبری در دست نبود و شایعات زیادی مبنی بر دستگیری وی در پکن پس از بازگشت از فرانسه منتشر شده بود، به هر صورت مقام های چین این اخبار را تایید کردند و معلوم شد که او خود در دام برنامه مبارزه با فساد چین افتاده است.'پال هالن' از مرکز مطالعات «چینگ هوا و کارنیه» در شهر پکن می گوید‌: گم شدن رییس اینترپل «یک شوک به جامعه بین المللی و سازمان های جهانی وارد کرد» و سوالات زیادی را پیرامون نامزدهای معرفی شده از سوی چین مطرح نمود.او می گوید مدت ها گذشت تا دولت چین دستگیری وی را تایید کرد و بلافاصله هم استعفایش در اینترپل به ثبت رسید اما این مساله وجود دارد که نامزدها و مقام های چینی که در راس چنین سازمان هایی قرار می گیرند می توانند مورد مصالحه مسایل داخلی قرار گیرند و این در شان چنین سازمان هایی نیست.وی می افزاید بحران اعتبار مقام های چینی در سازمان های بین المللی برای پکن سنگین است از این پس چه کسی می تواند تضمین کند که مقام های چینی که در سازمان های بین المللی دیگر کار می کنند دچار این وضعیت نخواهند شد.'مارک لاتینگه' از دانشگاه 'مایسی نیوزیلند' هم بر این نکته تاکید می ورزد که چنین حرکتی تاکنون در یک ساختار بین المللی سابقه نداشته است و البته نشان می دهد که چین تا چه اندازه در زمینه مبارزه با فساد جدی است و به هیچ کسی در هیچ مقامی رحم نمی کند.وی تاکید کرد چین می گوید که در مبارزه با فساد و اجرای قانون جدی است بنابر این احتمال می رود که در آینده باز هم مقام های چینی در سازمان های بین المللی طعمه مبارزه با فساد شوند و دنیا باید برای این پدیده شوک آور آماده باشد.این کارشناسان همچنین این نگرانی را مطرح می کنند که مقام های چینی که در راس این سازمان ها قرار می گیرند از خود استقلال تصمیم گیری ندارند و خیلی زود تسلیم می شوند و برای همین باید در آینده در این باره اقدامات جدی تری صورت گیرد بخصوص آنکه حاکمیت حزبی چین بر مقام های این کشور بسیار جدی است.برخی بر این باورند که پکن درچنین مواردی حقوق داخلی را حتی بر فشارهای بین المللی مقدم می شمارد و ابایی از این ندارد که رییس اینترپل را که تا سال 2020 میلادی برای این سمت معرفی شده بود به دلیل مبارزه با فساد و دریافت رشوه دستگیر کند و تحت بازجویی قرار دهد.آساق**231**1904**            "}