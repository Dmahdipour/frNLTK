{"onTitr":"","titr":" افزون بر 6 میلیارد ریال زکات در یزد جمع‌آوری شد","describe":" یزد - ایرنا - معاون توسعه مشارکت‌های مردمی کمیته امداد امام خمینی (ره) استان یزد گفت: در 6 ماهه نخست سال 1397، 6 میلیارد و 740 میلیون ریال زکات جمع‌آوری شد که 82 درصد آن مستحبی و بقیه زکات واجب بود.", "text":"به گزارش روز چهارشنبه روابط عمومی کمیته امداد یزد ، غلامرضا مشعل چی افزود: این مبلغ نسبت به مدت مشابه سال قبل 27 درصد افزایش دارد. وی اظهار داشت: شهرستان‌های یزد، اردکان و مهریز به ترتیب بیشترین میزان جمع‌آوری زکات در این مدت را به خود اختصاص دادند. معاون توسعه مشارکت‌های مردمی کمیته امداد استان تصریح کرد: 66 درصد زکات جمع‌آوری‌شده در امور محرومان و نیازمندان و بقیه صرف پروژه‌های عمرانی عام‌المنفعه شد. وی افزود: از محل زکات پرداخت‌شده 10 هزار و 230 مورد خدمات حمایتی شامل تهیه جهیزیه، ارائه خدمات درمانی، امور تحصیلی ، معیشت، ساخت ، مرمت و بازسازی مسکن مددجویی و آزادی زندانیان جرائم غیرعمد و 9 مورد فعالیت عمرانی ساخت، مرمت و بازسازی مسجد و حسینیه شد. مشعل چی تأکید کرد: زکات جمع‌آوری‌شده در همان محل و طبق نیت زکات دهندگان هزینه می‌شود. این مسئول یادآور شد: 48 درصد زکات صرف معیشت محرومان ، 19 درصد ساخت، مرمت و بازسازی مسکن مددجویی، 12 درصد در امور درمان و بقیه در زمینهٔ های تحصیلی، تهیه جهیزیه و آزادی زندانیان شد. سال گذشته مردم نیکوکار استان یزد 116 میلیارد و 500 میلیون ریال زکات پرداخت کردند. 38 هزار نفر از خدمات کمیته امداد امام (ره) استان یزد بهره‌مند هستند. 2088/ 2047/            "}