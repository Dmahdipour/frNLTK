{"onTitr":" رئیس کل سابق سازمان نظام پزشکی:‏    ","titr":" پذیرش دانشجویان پزشکی در ایران غیرعلمی است","describe":" تهران- ایرنا- رئیس کل سابق سازمان نظام پزشکی گفت: پذیرش دانشجویان پزشکی در ایران غیرعلمی است و در بسیاری از موارد بر اثر فشار خانواده وارد این رشته ‏می‌شوند. بر اساس مطالعه‌ای، 46 درصد کسانی که وارد رشته‌های پزشکی می‌شوند در پایان سال اول دچار کاهش ‏انگیزه می شوند.", "text":"به گزارش خبرنگار سلامت ایرنا، علیرضا زالی‎ ‎‏روز پنجشنبه در دومین نشست فصلی انجمن پزشکان عمومی افزود: به نظر ‏می‌رسد به گفتمان بین رشته‌ای نیاز داریم. بعد از انتزاع دانشگاه‌های علوم پزشکی از وزارت علوم، فاصله‌ای بین رشته‌های مختلف از ‏جمله رشته‌های علوم انسانی و پزشکی اتفاق افتاد که آفت بزرگی بود. این مدل در هیچ جای جهان نیست و سال‌هاست که این انتزاع ‏باعث بروز مشکلاتی شده است.‏وی گفت: در نتیجه باید رشته‌های بین رشته‌ای و کارهای بین بخشی در این راستا انجام شود. برای اینکه بتوانیم یک نگاه ‏سیستماتیک و جامع الاطراف داشته باشیم، شورای پیشگیری از قصور در اواخر دوره‌ای که در نظام پزشکی بودیم شکل دادیم که ‏افراد مختلف در این گروه حاضر بودند و سه جلسه بسیار خوب نیز برگزار شد. نقش پر رنگ جامعه شناسان، اخلاق پزشکی و غیره ‏نیز در آن جلسه‌ها کمک‌های زیادی به ما کرد.‏رئیس سابق دانشگاه علوم پزشکی شهید بهشتی ادامه داد: در آخرین مقاطع دوره ریاست دانشگاه نیز کمیته‌ای با عنوان اخلاق و معنویت در دانشگاه علوم پزشکی شهید بهشتی تشکیل دادیم که ‏حقوقدانها و جامعه شناسان در این کمیته حضور داشتند.‏زالی اظهار داشت: وجود بحث‌های نظری و کارهای پژوهشی که می‌تواند در رفتارسازی جامعه ‏پزشکی موثر باشد، باید با پزشک ستیزی جدا شود. اینکه بتوانیم جامعه پزشکی را نقد کنیم و الگوی رفتاری مناسب‌تری به این جامعه ‏ارائه کنیم با پزشک ستیزی متفاوت است. بسیاری از نقدهایی که از جامعه پزشکی انجام می‌شود از کانال پزشک ستیزی وارد شده و ‏این یک نوع نگرانی محسوب می‌شود. وجود این پدیده می‌تواند مشکلات بسیاری را برای جامعه پزشکی ایجاد کند، زیرا عنصر اعتماد ‏را تحلیل می‌برد.‏استاد دانشگاه علوم پزشکی شهید بهشتی بیان کرد: پزشکان موفق‌تر در جوامع توسعه یافته، پزشکانی هستند که ارتباط بیشتر و بهتری با بیماران دارند. در طول سال‌های ‏گذشته شاهد بودیم که در بسیاری از دانشگاه‌های علوم پزشکی، توانایی آموزش مهارت‌های ارتباطی به دانشجویان پزشکی وجود ‏نداشته است. پذیرش دانشجویان پزشکی در ایران بسیار غیرعلمی است و دانشجویان در بسیاری از موارد بر اثر فشارها و هیجانات ‏خانوادگی وارد این رشته می‌شوند. بر اساس مطالعه‌ای مشاهده کردیم 46 درصد کسانی که وارد رشته‌های پزشکی می‌شوند در انتهای ‏سال اول دچار کاهش انگیزه شدند. در نتیجه باید بر مهارت ارتباطی بیشتر کار شود.‏وی افزود: در روابط پزشک و بیمار، شکل‌های مختلفی از روابط بررسی شده است. یک رابطه به صورت منفعل و منفعل است. یعنی ‏نه بیمار انگیزه دارد به پزشک پاسخ دهد و نه پزشک خیلی بررسی می‌کند. این یک شکل ضعیف رابطه است. شکل دیگر فاعل و ‏منفعل است که پزشک فعال بوده و بیمار چندان علاقه‌ای ندارد. نوع دیگر برعکس است که بیمار فعال است و پزشک غیرفعال. ‏زالی گفت: مترقی‌ترین شکل رابطه پزشک و بیمار در جهان که باید ایران نیز به این سمت حرکت کند، ارتباط همکاری است. یعنی پزشک و ‏بیمار باید اطلاعات را با یکدیگر به اشتراک بگذارند تا به نتیجه درستی با همکاری یکدیگر برسند. در بهترین مراکز درمانی و ‏پژوهشی جهان مشخص شده که این نوع از رابطه به افزایش طول عمر پزشکان، موفقیت بیشتر پزشکان و محبوبیت بیشتر منجر شده ‏است.‏رئیس کل سابق سازمان نظام پزشکی گفت: اینکه پزشک به بیمار نگاه ماشینی داشته باشد، صحیح نیست. بیمار یک عنصر پویا و فعال ‏است. بین پزشک و بیمار یک نوع رابطه فرادستی و فرودستی وجود دارد. زیرا پزشک مهارت دارد و بیمار این مهارت و اطلاعات ‏را ندارد. نکته دیگر این است که بیمار در هنگام اضطرار به پزشک مراجعه می‌کند، در نتیجه نمی‌توان انتظار رفتار طبیعی از بیمار را ‏در این شرایط داشت. توانمندی و هنر پزشک این است که وضعیت روانی بیمار را در این شرایط کنترل کند.‏زالی ادامه داد: بخشی از اطلاعاتی که بیماران در هنگام مراجعه به پزشک از قبل کسب کردند، اشتباه است و همین موضوع به ‏ایجاد فرادستی و فرودستی بین پزشک و بیمار دامن می‌زند.‏وی اظهار داشت: اگر یک صنف می‌خواهد پیشرفت کند باید به نقد از درون توجه کند. البته اخلاق سایبری هنوز در کشور حاکم نشده ‏و برخی خبرها بدون صلاحیت در فضای مجازی منتشر شده و پیگیری می‌شود.‏رئیس کل سابق سازمان نظام پزشکی گفت: جامعه پزشکی امروز باید در کنار مردم باشند. مردم دوران دفاع مقدس را به خاطر دارند ‏که پزشکان همواره کنار مردم بودند. از طرفی مردم بسیار قدرشناس هستند و بسیاری از روابط را می‌توان بر اساس آموزه‌های ملی و ‏دینی ترسیم کرد. بیش از 250 پزشک حاذق در کنار مدافعان حرم حاضر بودند که بنا به دلایلی این موضوع هیچ وقت رسانه‌ای نشد. ‏در نتیجه زمینه همکاری بین مردم و پزشکان وجود دارد و این زمینه‌ها باید ترویج یافته و توسعه پیدا کند.‏زالی با اشاره به طرح پزشک خانواده بیان کرد: بسیاری از حداقل‌ها برای پزشکان در طرح پزشک خانواده دیده نشده است. زیر 20 ‏درصد پزشکان کشور واجد حمایت‌های بیمه‌ای هستند.وی گفت: پزشکی را می‌شناسم که برای تامین هزینه عمل جراحی خود مجبور شد از ‏سایر همکاران پول قرض کند. یک جراح کودکان که یکی از بنیانگذاران جراحی کودکان است و 40 سال در دانشگاه تمام وقت کار ‏کرد، پس از اتمام دوران کار دچار یک بیماری چشمی و کور شد که در حال حاضر به حداقل‌ها نیاز دارد. جامعه پزشکی طی ‏سال‌های اخیر مشکلات زیادی داشته که باید به آن توجه کرد.‏اجتمام *9482‏ * 3063            "}