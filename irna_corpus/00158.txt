{"onTitr":"","titr":" ورود به بطن جامعه از ماموریت های دانشگاه صنعتی است","describe":" بیرجند - ایرنا - سرپرست دانشگاه صنعتی بیرجند گفت: یکی از ماموریت های این دانشگاه خارج شدن از مرز دانشگاه و ورود به بطن جامعه است لذا با تعامل دستگاه های اجرایی مشکلات استان را می توانیم حل کنیم.", "text":"به گزارش ایرنا سید حجت هاشمی جمعه شب در نشست روسای دانشگاه های خراسان جنوبی با وزیر علوم، تحقیقات و فناوری اظهار داشت: دانشگاه بیرجند افتخاری در شرق کشور و عاملی برای  ثبات جمعیت است. وی افزود: با توجه به اینکه در گذشته دیدگاه کلان بر این بود که دانشگاه بیرجند با دانشگاه فردوسی مشهد ادغام شود اما الان این دانشگاه عظمتی دارد که باعث شده زمینه رشد و تعالی آموزش عالی در استان فراهم شود. سرپرست دانشگاه صنعتی بیرجند آمار دانشجویان این دانشگاه را 2 هزار و 400 دانشجو در 9 گروه آموزشی، 29 کد رشته و 4 کد رشته کارشناسی ارشد اعلام کرد و گفت: 69 عضو هیات علمی و 92 کارمند در سه دانشکده استان مشغول خدمت هستند. وی نسبت استاد به دانشجو را در دانشگاه صنعتی بیرجند یک به 29 عنوان کرد و افزود: امیدواریم با حل مشکلات موجود از جمله کمبود فضا آینده خوبی در استان رقم بخورد. هاشمی با بیان اینکه از محل اعتبارات توسعه متوازن 50 درصد اعتبارات ساخت خوابگاه برای این دانشگاه در نظر گرفته شده است اظهار امیدواری کرد: سایر اعتبارات موردنیاز نیز با تعامل بین وزارت علوم و استانداری تامین شود. رئیس دانشگاه بزرگمهر قاین نیز با اشاره به شروع فعالیت این دانشگاه از سال 92 گفت: یکهزار و 300 دانشجو، 24 عضو هیات علمی و 10 نیروی غیر هیات علمی در این دانشگاه حضور دارند. محمدحسین شفیعی تصویب سند و چارت دانشگاه را به عنوان یک خواسته مطرح کرد و افزود: تصویب این سند از سال 94 به جریان افتاد که امید می رود زودتر به نتیجه برسد. وی همچنین خواستار راه اندازی دفتر نهاد نمایندگی مقام معظم رهبری در این دانشگاه شد. رئیس دانشگاه علمی کاربردی خراسان جنوبی هم گفت: دانشگاه های علمی کاربردی در حال منقبض شدن هستند و بیم آن می رود حین این انقباض اثری از دانشگاه باقی نماند. ابوالفضل فورگی نژاد بر ضرورت تقویت مراکز علمی کاربردی در کنار مراکز فنی و حرفه ای تاکید کرد و افزود: مراکز علمی کاربردی مزایایی دارد که می تواند به تامین نیروی تکنسین مورد نیاز بازار کمک کنند. وی از فعالیت 15 مرکز علمی کاربردی در استان خراسان جنوبی خبر داد و گفت: 2 هزار و 500 دانشجو در این مراکز مشغول به تحصیل هستند. رئیس دانشگاه علمی کاربردی خراسان جنوبی با بیان اینکه این دانشگاه می تواند از ظرفیت های خالی صنایع و آموزش استفاده کند افزود: دانشگاه علمی کاربردی هیچ هزینه ای برای دولت نداشته لذا انتظار می رود سرعت انقباضی کاهش یابد که مراکز ضربه نبینند. وی بیان کرد: دانشگاه علمی و کاربردی خراسان جنوبی به دنبال آن است محیط واقعی کار را برای دانشجو فراهم کند. رئیس دانشگاه فرهنگیان خراسان جنوبی نیز گفت: خراسان جنوبی از گذشته تاکنون همواره صادر کننده معلم و آموزگار بوده است. ایرج مهدی زاده به قدمت 100 ساله تربیت معلم و دانشگاه فرهنگیان در کشور و حضور 40 ساله آن در استان اشاره کرد و افزود: دانشگاه فرهنگیان سال های اخیر توسعه کمی و کیفی داشته است. وی اظهار داشت: توجه به فضای فیزیکی، جذب هیات علمی، نوسازی ساختمان های فرسوده و تامین خوابگاه از مهمترین نیازهای فعلی این دانشگاه در خراسان جنوبی است. وی با اشاره به وجود یکهزار و 47 دانشجو در این دانشگاه گفت: نسبت استاد به دانشجو یک به 52 است. رئیس دانشگاه فنی و حرفه ای خراسان جنوبی نیز از وجود چهار هزار و 214 دانشجو در این دانشگاه خبر داد و گفت: با توجه به اینکه 60 درصد نیروی انسانی قراردادی هستند واگذاری پست ها یکی از مشکلات اساسی این دانشگاه است. مهدی نخعی ماموریت اصلی دانشگاه را آموزش مهارت های فنی و حرفه ای و تربیت تکنسین ماهر عنوان کرد و افزود: 40 تا 50 درصد دانشجویان به رشته های فنی و حرفه ای هدایت می شوند. وی تصریح کرد: یک میلیارد و 100 میلیون تومان برای تجهیز کارگاه ها اختصاص یافته که اقدام بسیار خوبی بوده و خرید های متمرکز انجام شده است. رئیس دانشگاه فنی و حرفه ای خراسان جنوبی با اشاره به تدریس 45 رشته کاردانی در این دانشگاه اظهار داشت: چون همه به دنبال تحصیلات تکمیلی هستند تاسیس رشته های کارشناسی اقدام بسیاری خوبی در دانشگاه فنی و حرفه ای بود و با افزایش این رشته ها امید به خانواده ها برگشته است. وی کمبود نیروی انسانی، اعضای هیات علمی، فضای کارگاهی و تجهیز آن، سلف، خوابگاه و اعتبارات در کل دانشگاه را از جمله کمبودهای موجود عنوان کرد و خواستار رسیدگی و رفع آن است. وزیر علوم، تحقیقات و فناوری که عصر امروز (جمعه) با استقبال استاندار خراسان جنوبی و نمایندگان مردم استان در مجلس شورای اسلامی وارد بیرجند شد، مرکز تحقیقات سیستم های هوشمند توان و انرژی، آزمایشگاه برق و کامپیوتر علی اکبر فلاحی، مرکز مشاوره و درمان و سرای دانشجویان متاهل دانشگاه بیرجند را افتتاح کرد. شرکت در اجلاسیه شهدای دانشجو و اساتید خراسان جنوبی، بازدید از دانشگاه ها و مراکز آموزش عالی استان، دیدار با اعضای هیات علمی و دانشجویان، حضور در شورای اداری استان و دیدار با نماینده ولی فقیه در خراسان جنوبی از دیگر برنامه های سفر 2 روزه وزیر علوم و هیات همراه به این استان است. 9893*3028            "}