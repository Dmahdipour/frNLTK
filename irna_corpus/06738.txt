{"onTitr":" معاون وزیرعلوم، تحقیقات و فناوری :    ","titr":" اعزام دانشجویان دکتری با وجود مشکلات ارزی ادامه دارد","describe":" تهران- ایرنا- معاون وزیر علوم، تحقیقات و فناوری و رئیس سازمان امور دانشجویان با تشریح وضعیت دوره های کوتاه مدت فرصت تحقیقاتی دانشجویان دکتری گفت: اعزام برای فرصت های تحقیقاتی دانشجویان دکتری با وجود مشکلات ارزی و وقفه ایجاد شده ادامه خواهد یافت.", "text":"به گزارش گروه دانشگاه ایرنا ، مجتبی صدیقی روز شنبه به جایگزینی دوره ها به جای اعزام برای بورس کامل خارج به عنوان سیاست اصولی و قطعی وزارت علوم اشاره کرد و ادامه داد: از طریق  دوره های 6 ماهه، بخشی از پژوهش رساله های دکتری با هماهنگی استادان راهنمای داخل و خارج در یکی از دانشگاه های معتبر خارج صورت می گیرد.وی افزود: به ویژه در پروژه هایی با تحقیقات کاربردی که به تجهیزات خاصی نیاز دارند مورد استقبال وسیع دانشجویان دکتری و استادان آنها قرار گرفته، به همین منظور در سال های اخیر، با تلاش وزارت علوم، آمار اعزام برای این دوره های کوتاه مدت به طور قابل توجهی افزایش یافته است.براساس گزارش وزارت علوم ، تحقیقات و فناوری ، صدیقی تصریح کرد: در سال جاری با توجه به سیاست های ارزی، تا پایان شهریور ماه 97 با ارز 4200 تومانی این اعزام ها با افزایش کمیت ادامه پیدا کرد؛ به گونه ای که در 6 ماهه نخست سال 97 نسبت به مدت مشابه سال گذشته 30 درصد افزایش اعزام داشتیم. وی خاطر نشان کرد: با توقف پرداخت ارز به نرخ قبل، در کنار پیگیری های وزارت برای تأمین مابه التفاوت ریالی ارز به نرخ جدید، یک راه، توقف اعزام ها از ابتدای مهرماه بود که مشکلات زیادی را برای دانشجویان ایجاد می کرد و راه دیگر با پیش بینی های قبلی، استفاده از پس انداز محدود ارز 6 ماه اول برای اعزام دانشجویانی که ویزا اخذ کرده یا می کنند و مهلت کمی دارند، بود و اینکه از آنها خواسته شود طول دوره را کاهش دهند تا تعداد بیشتری از دوستان شان بصورت موقت از این امکان محدود استفاده کنند تا با تأمین اعتبار در آینده، بتوان شرایط را مشابه گذشته ادامه داد.رئیس سازمان امور دانشجویان افزود: این روند موقتی بوده و امیدوار هستیم پیگیری های مداوم، علیرغم مشکلات تأمین اعتبار در اواسط سال (با توجه به عدم پیش بینی در اعتبارات مصوب) به نتیجه برسد.وی گفت: درهرحال تداوم این امتیاز برای دانشجویان دکتری با توجه به تأثیر آن در افزایش کیفیت پایان نامه ها از سیاست های وزارت علوم است؛ همانگونه که در چند سال گذشته روند صعودی بهره مندان نشان می دهد که دوره های کوتاه مدت از اولویت برخوردار بوده است.**9103**1601**            "}