{"onTitr":"","titr":" کشور 16هزار تخت روانپزشکی کم دارد","describe":" اصفهان - ایرنا - مدیرکل دفتر سلامت روانی، اجتماعی و اعتیاد وزارت بهداشت، درمان و آموزش پزشکی تعداد تخت های روانپزشکی تا سال گذشته را 10 هزار و 300 واحد ذکر کرد و گفت: در زمان حاضر کشور با کمبود 16 هزار تخت در این بخش مواجه است.", "text":"به گزارش ایرنا، احمد حاجبی روز چهارشنبه در نشست خبری با اصحاب رسانه به مناسبت هفته سلامت روان در تالار پویش دانشگاه علوم پزشکی اصفهان افزود : قبل از طرح تحول سلامت هشت هزار و 140 تخت روانپزشکی در کشور وجود داشت.وی با بیان این که تخت های روانپزشکی برای سیستم بهداشت و درمان درآمدزا نیستند، اظهارداشت : افزایش تعداد تخت روانپزشکی جلوه خوبی برای جامعه ندارد اما با حمایت وزیر بهداشت و دانشگاه ها تعداد تخت ها را افزایش دادیم.وی خاطرنشان کرد : براساس مطالعات سال 90 در ایران شیوع اختلالات روان پزشکی در سنین 15 تا 64 سال حدود 23.6 درصد بود که این عدد در سال 94 به 23.4 درصد رسید و 0.2 درصد کاهش را در این زمینه نشان داده است.مدیرکل دفتر سلامت روانی، اجتماعی و اعتیاد وزارت بهداشت، درمان و آموزش پزشکی  ادامه داد : بیکاری، ناامنی شغلی، محرومیت محلی، نابرابری اقتصادی، بی ثباتی مسکن، ویژگی نامساعد ساختار محیطی و زندگی در محیط های حاشیه ای بر روی سلامت و روان جوانان و نوجوانان اثرگذار است.حاجبی با اشاره به اجرای 10 برنامه آموزش مهارت زندگی توسط وزارت بهداشت، درمان و آموزش پزشکی ، تصریح کرد: با توانمندسازی افراد می توان تا حدودی از پیشامد مشکلات سلامت روان جلوگیری کرد.این مسوول وزارت بهداشت بیان کرد: یکی از موفقیت های وزارت بهداشت راه اندازی طرح غربالگری نظام سلامت بود که این طرح در نوع خود و در منطقه بی نظیر بوده است.مدیرکل دفتر سلامت روانی، اجتماعی و اعتیاد وزارت بهداشت، درمان و آموزش پزشکی با اشاره به انعکاس اخبار خودکشی افراد توسط رسانه ها گفت: یکی از موارد منفی تاثیرگذار در این زمینه نوع انتشار اخبار خودکشی توسط رسانه هاست، انتشار اخبار خودکشی اصول خود را دارد که اگر اصول آن رعایت نشود می تواند آثار منفی داشته و خودکشی را در کشور رواج دهد.حاجبی با اشاره به راهبردهای حوزه سلامت روان و اعتیاد در طرح تحول نظام سلامت ، تصریح کرد: به کارگیری کارشناس سلامت روان در نظام مراقبت های بهداشتی اولیه، ادغام بنیادین و مبتنی بر شواهد علمی خدمات حوزه سلامت روانی، اجتماعی و اعتیاد در نظام مراقبت های بهداشتی اولیه، ادغام خدمات 2 حوزه پیشگیری و درمان سو مصرف مواد در نظام مراقبت های بهداشتی اولیه، ادغام خدمات روانشناختی و مداخلات غیر دارویی از جمله مهمترین راهبردها برشمرد.وی ادامه داد: برنامه تشخیص و مراقبت اختلالات روانپزشکی در نظام شبکه(phc)، پیشگیری از رفتارهای خودکشی، حمایت های روانی اجتماعی در حوادث و بلایا، برنامه آموزشی مهارتهای زندگی، آموزش مهارت های فرزند پروری، خودمراقبتی در حوزه سلامت روان و برنامه مراکز سلامت روان جامعه نگر از جمله برنامه های حال حاضر دفتر سلامت روان، اجتماعی و اعتیاد وزارتخانه است.به گفته وی قرار است هفته سلامت روان در تقویم رسمی کشور به ثبت برسد.به گزارش ایرنا، مراحل اجرایی بهداشت سلامت روان از سال 1367 در دو منطقه پایلوت ( شهرضا و شهرکرد ) شروع شد.پس از اجرای موفق برنامه در دو منطقه فوق و نتایج مفید و موثر حاصل از آن، ضمن برنامه ریزی تفصیلی تشکیل جلسات کمیته کشوری بهداشت روانی و کمیته بهداشت روان استانی و برگزاری کارگاهها و جلسات آموزشی و باز آموزی این برنامه بتدریج در کلیه استانها کشور به مورد اجرا درآمده است.9913/6026/            "}