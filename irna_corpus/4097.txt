{"onTitr":" استاد دانشگاه تهران:    ","titr":" نباید به مذاکره با آمریکا خوش بین بود","describe":" مشهد- ایرنا- استاد دانشگاه تهران گفت: به دلیل قوانین نهادینه شده در سیاست خارجی ایالات متحده آمریکا نباید به مذاکره با این کشور خوش بین بود.", "text":"فواد ایزدی دوشنبه شب در جمع دانشجویان دانشکده حقوق دانشگاه آزاد اسلامی مشهد افزود: آمریکا کشور های جهان را به 2 گروه هم سو و  دشمن تقسیم می کند (منهای آندسته از کشور هایی که ممکن است با آمریکا همسو نباشند اما دارای بمب اتمی هستند ) که ایران در گروه دشمن آمریکا قرار دارد.وی اظهار داشت: برخی با ساده اندیشی فکر می کنند با مذاکره و اعتماد به آمریکا همه چیز حل می شود در حالی که موضوع بسیار پیچیده تر از این است.وی گفت: بر اساس اصول سیاست خارجی آمریکا (منتشره در سال 2009 توسط نویسندگان sylvan &amp; mieski  ) در صورتی که کشوری از گروه دشمنان آمریکا پای میز مذاکره بیاید استنباط آمریکایی ها این است که این امر در نتیجه تحریم ها بوده است پس نه تنها آن را کم نمی کنند بلکه تحریم ها را افزایش می دهند و این همان سیاستی است که اکنون آمریکا پس از خارج شدن از برجام در پیش گرفته است.ایزدی افزود: راه حل دوم، صلح همه جانبه با آمریکاست اما از نظر آمریکایی ها این صلح نیز پایان کار نیست بلکه آنها می خواهند ساختار کشور صلح کننده و اهرم های قدرت آن نیز تغییر کنند و حتی در این صورت نیز دولت و حکومت جدید این کشور باید سالیان دراز از آمریکا تمکین کند.وی اظهار داشت: این مفهوم واقعی همان گفته رهبر معظم انقلاب است که اگر هر قدمی که ما کوتاه بیاییم آمریکا یک مسئله دیگر را بهانه می کند و جلوتر می آید.وی گفت: برخی می گویند صلح با رژیم صهیونیستی بسیاری از مشکلات را حل می کند که باید گفت، در استراتژی آمریکا و رژیم صهیونیستی  برتری جویی نهادینه شده است و حتی در صورت صلح با آنها نیز باز هم آنها مدافع منافع ایران نخواهند شد و در کنار ایران نخواهند ایستاد.6070 / 6053            "}