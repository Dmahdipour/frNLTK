{"onTitr":"","titr":" پیچیدگی دریافت تسهیلات پیش روی عشایر","describe":" ارومیه- ایرنا- افزایش تولید و ارتقای بهره وری در حالی از مهمترین اهداف اجرای طرح پرداخت تسهیلات اشتغال به عشایر محسوب می شود که این متقاضیان ساده زیست با شرایط دشواری در مسیر پر پیچ و خم دریافت این تسهیلات روبرو هستند.", "text":"به گزارش ایرنا مسوولان اجرایی و مرتبط با عشایر از همکاری نکردن برخی از بانک ها و پیچیدگی های دریافت تسهیلات سخن به میان می آورند و مسوولان بانکی هم خود را مبرا می دانند. گفت و گوی خبرنگار ایرنا با برخی از دست اندرکاران در استان آذربایجان غربی که از کانون های سکونت عشایری کشور به شمار می رود، مشکلات بانکی آنان را بازگو می کند.احمد ولیزاده، نماینده عشایر منطقه ییلاقی«احمد بالن» ارومیه معتقد است: بانک های عامل برای پرداخت تسهیلات بانکی به عشایر، شرایط دشواری را پیش روی آنان قرار می دهند. وی ادامه داد: ناهماهنگی برخی نهادها هم موجب بروز پیچیدگی هایی در این مسیر شده است و مسوولان امر باید به فکر رفع موانع پیش روی رونق تولید در میان عشایر باشند. بهرام ابراهیمی، نماینده عشایر منطقه «دره بنار» ارومیه نیز گفت: بیشترین مشکل عشایر در مسیر دریافت تسهیلات بانکی، نبود تعامل و ناهماهنگی بین نهادهاست. وی ادامه داد: طرح های اشتغال عشایری پس از تایید و معرفی به بانک با اشکال تراشی هایی چون فرامنطقه ای بودن آنها روبرو می شود و این پیچیدگی ها به نبود تعامل بین ارگان ها برمی گردد. مدیرکل امور عشایر آذربایجان غربی نیز معتقد است که برخی بانک ها از جمله صندوق کارآفرینی امید و بانک توسعه تعاون استان در پرداخت تسهیلات اشتغال همکاری نمی کنند و این عامل باعث تاخیر در پرداخت تسهیلات به عشایر شده است. بهرام زینال زاده افزود: در سال جاری 390 میلیارد ریال تسهیلات اشتغال به عشایر این استان تخصیص یافته و تاکنون تنها 13 میلیارد و 700 میلیون ریال از آن به متقاضیان پرداخت شده است. وی ادامه داد: همچنین 250 میلیارد ریال اعتبار دیگر نیز برای پرداخت به عشایر طی سال جاری در نظر گرفته شده است. وی بیان کرد: این تسهیلات بانکی برای پایداری شغلی، تولید گوشت قرمز و تامین علوفه مورد نیاز دام های عشایر استان اختصاص می یابد و اگر بانک های عامل همکاری لازم را داشته باشند، پرداخت در اسرع وقت صورت می گیرد. مدیرکل امور عشایر آذربایجان غربی ادامه داد: تسهیلات بانکی با بهره چهار درصدی و بازپرداخت پنج ساله به عشایر پرداخت می شود اما درصد موانع تراشی برخی از بانک ها بالاست. مدیر شعب بانک توسعه تعاون آذربایجان غربی نیز با اشاره به اینکه تاکنون پنج طرح عشایری برای دریافت تسهیلات به این بانک معرفی شده، گفت: چهار میلیارد و 50 میلیون ریال به سه طرح عشایری پرداخت شده است. مهدی تقوی ادامه داد: 2 طرح دیگر نیز در حال تشکیل پرونده بوده و برای اجرای این طرح ها نیز پنج میلیارد ریال تسهیلات تدارک دیده شده است. وی ادامه داد: بانک توسعه تعاون هیچ محدودیتی برای پرداخت تسهیلات ندارد و اگر هم تاخیری در پرداخت وجود دارد، مشکل از طرف متقاضی و مربوط به ناقص بودن پرونده است. وی بیان کرد: این بانک جهت همراهی بیشتر، هرگونه ضمانتی را از سوی متقاضی قبول می کند تا عشایر به راحتی بتوانند از تسهیلات بهره مند شوند. مدیر صندوق کارآفرینی امید آذربایجان غربی نیز در رابطه با پرداخت تسهیلات عشایری گفت: بر اساس بخشنامه اداره توسعه اشتغال کارآفرینی، پرداخت تسهیلات به طرح های عشایری متوقف شده بود. علیرضا آخوندزاده ادامه داد: اعطای این تسهیلات از ابتدای مهرماه جاری مصوب شده تا به طرح های استانی و ویژه عشایری که مختص مناطق آذربایجان غربی است، تسهیلات اشتغال پرداخت شود. وی ادامه داد: اگر جهاد کشاورزی طرح های مورد تایید خود را به این صندوق معرفی کند، بدون هیچ مشکلی از طرف صندوق کارآفرینی امید تسهیلات اشتغال به عشایر پرداخت می شود. به گزارش ایرنا آذربایجان غربی سومین استان کشور به لحاظ برخورداری از جمعیت عشایری است و حدود 15 هزار و 599 خانوار عشایری با جمعیتی بالغ بر 104 هزار نفر در این استان زندگی می کنند که 3.5 درصد جمعیت استان را تشکیل می دهند. 2 میلیون و 670 هزار هکتار اراضی مرتعی در این استان وجود دارد که از این مقدار یک میلیون و 600 هزار هکتار با 59 درصد تحت پوشش عشایر استان است؛ عشایر استان 10 ایل و 22 طایفه مستقل هستند و 336 روستای آذربایجان غربی نیز ویژه عشایر است. 9918 /3072            "}