{"onTitr":"","titr":" کشت کلزا در خوزستان تا سه سال آینده سه برابر می شود","describe":" اهواز - ایرنا - رییس سازمان جهاد کشاورزی خوزستان با اشاره به برنامه وزارت جهاد کشاورزی برای توسعه سطح زیرکشت کلزا گفت: سطح زیر کشت کلزا تا سه سال آینده به 20 درصد سطح زیر کشت غلات پاییزه می رسد که بیش از سه برابر شرایط کنونی است.", "text":"به گزارش ایرنا کیخسرو چنگلوایی روز سه شنبه در همایش یک روزه کلزا در سالن اجتماعات جهاد کشاورزی خوزستان بیان کرد: هم اکنون 5.6 درصد کشت غلات پاییزه در خوزستان به محصول کلزا اختصاص دارد که تا سه سال آینده این رقم به 20 درصد افزایش می یابد.وی با بیان اینکه هم اکنون85 درصد روغن مورد نیاز کشور از خارج وارد می شود افزود: این حجم واردات یک کالای اصلی به معنای وابستگی و ایجاد 3.5 میلیون شغل در خارج از کشور است.چنگلوایی گفت: این میزان واردات باعث می شود که غرور ملی ما در این زمینه خدشه دار شود و وزارت جهاد کشاورزی در مقابل مملکت تعهد دارد که از همه امکانات برای تولید دانه های روغنی استفاده کند تا به جایگاه گندم و نیشکر برسد.وی مهمترین کشت برای توسعه دانه های روغنی را کلزا توصیف کرد و افزود: کلزا نسبت به سویا و آفتابگردان و زیتون مزایای بیشتری دارد که کیفیت روغن، امکان کشت در شرایط اقلیمی و محیطی متفاوت، شباهت ادوات کشت با گندم، کشت پاییزه، بهبود ساختمان خاک و... از آن جمله است همچنین در زمین های شور و با تنش آبی، کلزا بهتر از گندم جواب داده است.چنگلوایی تاکید کرد: در برنامه الگوی کشت که در حال تدوین است جایگاه ویژه ای برای کلزا در نظر گرفته شده و توسعه دانه های روغنی با تاکید بر کلزا پیش بینی شده است.وی افزود: تولید کلزا در خوزستان از پنج هزار و 600 تن در چهار سال گذشته به بیش از 31 هزار تن در فصل زراعی گذشته رسیده با وجودی که خشکسالی و توفان نیز وجود داشته است. به گفته وی، بیشترین تولید کلزا در بهبهان با 6 هزار تن و کمترین در لالی با یک هزار تن بوده است.رییس سازمان جهاد کشاورزی خوزستان محددیت کشت کلزا در خوزستان را کمبود پشتیبانی، نامناسب بودن زمان و پراکنش بارش ها و وزش باد شدید بیان کرد.چنگلوایی در ادامه خواستار تعیین تکلیف خرید محصول کلزا و تامین اعتبار پرداخت بهای آن شد و گفت: در خوزستان در بازه زمانی کوتاه در دهه اول اسفند، سه میلیون تن محصول اعم از گندم، چغندر، سیب زمینی و کلزا براشت می شود که نیاز به پشتیبانی ویژه دارد.* خسارت 30 درصدی باد و بارانمعاون تولیدات گیاهی سازمان جهاد کشاورزی خوزستان نیز در ادامه این نشست، برنامه ریزی امسال را تولید 70 هزار تن کلزا در خوزستان بیان کرد.محمد قاسمی نژاد افزود:سال کشاورزی گذشته 90 درصد کلزا به صورت آبی و در تاریخ توصیه شده در خوزستان کشت شد.وی با بیان اینکه باد و باران همزمان پارسال خسارت 30 درصدی تولید کلزا را در پی داشت گفت: پارسال در مدت رشد کلزا، گرد و غبار به اوج خود رسید و شاهد افزایش دما بودیم، به طوری که 17 نوبت گرد و غبار به مدت 417 ساعت رخ داده بود که 10 تا 15 درصد روی کلزا تاثیر منفی داشت.قاسمی نژاد افزود: پیش بینی سال کشاورزی جاری، توسعه کشت کلزا از 35 هزار هکتار به 44 هزار هکتار است و 948 میلیارد ریال برای آن پیش بینی تسهیلات شده است.وی همچنین با اشاره به گزارش مرکز تحقیقات صفی آباد دزفول، گفت:بارندگی از دهه سوم آبان در خوزستان آغاز می شود و پیش بینی شده که بارش های سنگین داشته باشیم که اگر چه باعث خوشحالی است ولی تهدید هم به شمار می رود چون زمان کشت گندم است.قاسمی نژاد افزود: در سال زراعی جاری در حوزه رودخانه کرخه مشکلی نداریم، اما در کارون بزرگ مدیریت باید بیشتر شود و در مارون و زهره نیز باید برنامه ها تعدیل شود.وی گفت: نگرانی از بابت تامین آب کلزا وجود ندارد زیرا حتی در حوضه مارون اولویت بندی انجام شده و تامین آب کلزا در اولویت است به این معنی که رهاسازی آب باید از شبکه بهبهان آغاز شود.9754/ 6037            "}