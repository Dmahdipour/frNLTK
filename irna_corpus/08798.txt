{"onTitr":"","titr":" گوشت کبابی های ایلام سالم و حلال  است","describe":" ایلام - ایرنا - مدیرکل دامپزشکی ایلام شایعه  استفاده از گوشت حیوانات غیر حلال در یک یا چند کبابی این استان  را بی مبنا و مردود دانست و گفت: چنین موردی تاکنون در این استان مشاهده یا گزارش نشده است.", "text":"دکتر وهاب پیرانی روز پنج شنبه در گفت و گو با خبرنگار ایرنا اظهار داشت: سازمان دامپزشکی با بهره مندی از آزمایشگاه پیشرفته و دستگاه های نوین به راحتی نوع و میزان گوشت چرخ کرده کبابی ها و قصابی ها را تشخیص می دهد.وی تاکید کرد: عمده تخلف کبابی ها مخلوط کردن آلایش مرغ و احشام چون روده، سنگدان، چینه دان، شش، سیرابی حیوانات حلال گوشت است که البته این نیز  تخلف محسوب می شود.وی افزود: استفاده از گوشت فاسد نیز با توجه به رنگ و بوی گوشت و تفاوت لاشه دام مردار یا مریض با دام سالم قبل و بعد از ذبح به سهولت قابل تشخیص است.پیرانی اظهار داشت: نظارت بر قصابی و کبابی های سطح استان ایلام همه روزه و به صورت روتین توسط کارشناسان و نظاران دامپزشکی انجام و از این اماکن نمونه برداری می شود.پیرانی تاکید کرد: در صورت مشاهده و محرز شدن استفاده از گوشت حرام در کبابی ها دامپزشکی به صراحت و بدون اغماض آن را به اطلاع عموم مردم می رساند در حالیکه هنوز موردی از این گونه تخلف ها در استان مشاهده و گزارش نشده است. وی گفت: در طی هفته های اخیر پنج واحد کبابی در شهر ایلام به علت تخلف بهداشتی و مخلوط کردن آلایش خوراکی وغیرخوراکی حیوانات حلال گوشت با گوشت چرخ کرده به دستور مقام قضایی پلمب شده و افراد متخلف نیز تحویل مراجع قضایی شده اند.وی از مصرف کنندگان خواست گوشت و فراورده های گوشتی را از مراکز معتبر و مجاز تهیه کنند و موارد تخلف بهداشتی در مراکز تولید وعرضه انواع فرآورده های خام دامی را به ادارات دامپزشکی اطلاع دهند.7172/6034            "}