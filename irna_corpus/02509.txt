{"onTitr":" نگاهی به روزنامه ها    ","titr":" استعفای ضدایرانی ترین زن کاخ سفید","describe":" تهران- ایرنا- «نیکی هیلی» نماینده آمریکا در سازمان ملل دیروز از سمت خود کناره گیری کرد. این در حالی بود که بسیاری از ناظران این چهره ضدایرانی را از نزدیکترین همراهان ترامپ به شمار می آوردند.", "text":"به گزارش گروه تحلیل، تفسیر و پژوهش های خبری، روزنامه های امروز چهارشنبه هجدهم مهرماه علاوه بر استعفای هیلی به احتمالات و سناریوهای افزایش بهای بنزین و نیز بسته های حمایتی دولت پرداختند.** استعفای نیکی هیلینیکی هیلی، نماینده دائم ایالات متحده آمریکا در سازمان ملل متحد از سمت خود استعفا داد. «دونالد ترامپ» نیز به محض انتشار خبر استعفای هیلی با این استعفا موافقت کرد. رئیس جمهوری ایالات متحده آمریکا در توئیتر خود اعلام کرد به همراه «دوست» خود، یعنی نیکی هیلی خبر مهمی را اعلام می‌کند.به نوشته «ابتکار»، گمانه‌زنی‌‌ها در مورد یک برنامه تغییر بنیادین در دولت آمریکا آغاز شده و این موافقت فوری نشان از هماهنگی رئیس جمهوری آمریکا برای تغییر است. گفتنی است از زمان بر عهده گرفتن مقام ریاست جمهوری از سوی دونالد ترامپ در سال 2017 تا کنون تعدادی از مقام‌های عالی‌رتبه دولتی آمریکا یا استعفا داده‌اند یا از کار خود اخراج شده‌اند. از جمله این افراد می‌توان از مایکل فلین، مشاور امنیتی پیشین ترامپ، رکس تیلرسون، وزیر امور خارجه پیشین، مک مستر، رئیس ستاد پیشین، هوپ هیکس و همچنین آنتونی اسکاراموچی، مدیران ارتباطات دونالد ترامپ، نام برد.روزنامه «ایران» تحت عنوان «استعفای دشمن برجام» آورد: به گفته ترامپ، هیلی اولین بار 6 ماه پیش از استعفای احتمالی خود به او خبر داده بود. این استعفا باعث شگفتی مایک پمپئو و جان بولتون، وزیر خارجه و مشاور امنیت ملی کاخ سفید شده است. کاخ سفید و خود وی تا لحظه تنظیم این خبر علت استعفا را اعلام نکردند. اما پس از استعفای او شایعاتی شنیده شد مبنی بر اینکه احتمال دارد وی سودای شرکت در انتخابات ریاست جمهوری آتی امریکا را دارد و به همین دلیل استعفا کرده‌ است. اما خود او در نشست خبری مشترک با ترامپ به طور قوی این شایعه را رد کرد.«استعفای کلانتر ایران‌ستیز» عنوان نخست روزنامه «اعتماد» بود که ذیل آن می خوانیم: او یک سال اول کار خود را زیرنظر رکس تیلرسون به عنوان وزیر امورخارجه سپری کرد، دوره‌ای که عملا به شکلی خودمختار در سازمان ملل فعالیت می‌کرد و چندان به تیلرسون و بدنه وزارت خارجه امریکا پاسخگو نبود. اما زمانی که مایک پمپئو به وزارت امورخارجه آمد هیلی عملا نتوانست مانند گذشته مستقل فعالیت کند و به نحوی مجبور شد در چارچوب وزارت امورخارجه فعالیت خود را پیش ببرد و با مایک پمپئو همسو باشد و حتی می‌توان گفت که با روی کار آمدن پمپئو، ارتباط نزدیک او با کاخ سفید طی یک سال محدودتر شد و دیگر آزادی عمل گذشته را نداشت.به گزارش «جهان صنعت»، هیلی از جمله همکاران نزدیک و مورد اعتماد ترامپ است که سابقه فرمانداری ایالت کارولینای جنوبی را در کارنامه خود دارد. او پیش از انتصاب به این سمت به روشنی از سازمان ملل متحد به خاطر آنچه جفا به اسراییل نامیده بود، انتقادهای صریح و تندی کرده بود . نیکی هیلی در طول ماموریتش در سازمان ملل متحد به عنوان نماینده ایالات متحده تلاش‌های زیادی را در جهت اتهام‌زنی و افزایش فشارها علیه جمهوری اسلامی ایران انجام داد. نمایش قطعاتی از آنچه هیلی موشک پرتاب‌شده جمهوری اسلامی ایران می‌نامید و برگزاری مهمانی ترامپ با سفرای کشورهای عضو شورای امنیت سازمان ملل از جمله فعالیت‌های مشهور او علیه تهران است.«همدلی» درباره مواضع هیلی نوشت: نگاهی به روند انتصاب، فعالیت و استعفای نیکی هیلی نشان می‌دهد، این سمت برای هیلی از ابتدا نه یک هدف بلکه پله‌ای برای جاه‌طلبی‌های سیاسی او بود و هیلی توانست از این سمت حداکثر استفاده را ببرد و البته درست در زمان مناسب با حداقل هزینه آن را کنار گذاشت. هیلی که سال 2016 به‌عنوان فرماندار کارولینای جنوبی در میان اهل سیاست و رسانه شناخته شده بود، با حضور دو ساله در این سمت، خود را به چهره‌ای با شهرت ملی و جهانی تبدیل کرد. در طول این مسیر نیز، هیلی توانست با دقت، تصویری مطلوب از خود به نمایش بگذارد. او که در انتخابات 2016 ابتدا از مارکو روبیو و سپس تد کروز برای نامزدی حزب جمهوری‌خواه حمایت کرده بود، در زمان دریافت پیشنهاد این سمت، تاکید کرد که برخلاف سابقه دولت‌های جمهوری‌خواه و مشابه دولت اوباما، در صورتی که این سمت را بپذیرد، قصد دارد به‌عنوان عضوی از کابینه و تیم تصمیم‌گیر سیاست خارجی ایفای نقش کند. پذیرش این شرط توسط ترامپ او را در جایگاهی مهم برای تاثیرگذاری روی سیاست خارجی ترامپ قرار داد.روزنامه «خراسان» تحت عنوان «معمای استعفای هیلی» آورد: با توجه به این که چند هفته بیشتر به برگزاری انتخابات میان دوره ای کنگره آمریکا باقی نمانده که هم موقعیت جمهوری خواهان ضعیف شده و هم محبوبیت ترامپ کاهش یافته است از این رو این احتمال که استعفا یا برکناری نیکی هیلی با هدف بازگرداندن اعتماد صورت گرفته باشد بعید نیست.از این دید امکان دارد استعفای نیکی هیلی نه به درخواست شخص ترامپ بلکه به عنوان پیشنهادی از سوی جمهوری خواهان مطرح شده باشد.هرچند از طرف دیگر برخی استعفای هیلی را به دلیل آماده شدن وی برای ورود به رقابت های انتخاباتی سنا می دانند چرا که مردم کالیفرنیای جنوبی شناخت کافی از وی داشته وهیلی می تواند کفه آرا در این ایالت را به نفع جمهوری خواهان سنگین کند. از طرف دیگر همزمانی استعفای غیرمنتظره نیکی هیلی با ماجرای ربایش و احتمالا قتل جمال خاشقچی روزنامه نگار مخالف محمد بن سلمان در کنسولگری استانبول این سوال را نیز مطرح می کند که آیا دولت راست گرای ترامپ از جمله شخص هیلی نیز می تواند با این ماجرا در ارتباط باشد یا نه؟به نوشته اعتماد، «غلامعلی خوشرو» نماینده ایران در سازمان ملل در واکنش به استعفای نیکی هیلی، نماینده امریکا در سازمان ملل متحد و پذیرش آن از سوی رییس‌جمهوری امریکا گفت: خانم هیلی فردی بود که با دیدگاه یکجانبه‌گرایی وارد سازمان ملل متحد شد و در همان شروع ورود خود اظهار کرد من کلانتر جدید هستم و تصور می‌کرد سازمان ملل یک پادگان یا زندان است. سازمان ملل متحد بر اساس حاکمیت مستقل کشورها تشکیل شده است، اما هیلی می‌خواست که او این کشورهای مستقل تحت فرمان او حرکت کنند. او عملا در این کار شکست خورد و با مقاومت جامعه جهانی روبه‌رو شد. ** احتمالات سهمیه بندی بنزین«محمدرضا پورابراهیمی» رئیس کمیسیون اقتصادی مجلس دیروز با بیان اینکه دادن کارت سوخت بنزین به مردم در دستورکار است، گفت: با توجه به محاسبات انجام شده قرار است در موضوع سهمیه‌بندی شدن بنزین و دادن کارت سوخت حداکثر تا یک ماه آینده تصمیم گیری شود. به گزارش روزنامه «مردم سالاری»، به نقل از پورابراهیمی نزدیک به یک دوم از مصرف بنزین نامتعارف است. این بدان معناست که یا بنزین بیش از حد مصرف می‌شود و یا اینکه قاچاق صورت می‌گیرد. آن هم در شرایطی که قیمت سوخت در کشور ما نسبت به کشورهای همسایه عدد بسیار پایینی است. این یعنی اتلاف انرژی صورت می‌گیرد. به گفته وی قرار است کارت سوخت داده شود که در این کارت سوخت حدود 60 لیتر بنزین برای یک ماه شارژ می‌شود. طبیعتا مصرف مازاد به معنای استفاده بنزین با قیمت آزاد است. این در حالی است که روزنامه «آفتاب یزد» از سناریوی دیگری برای قیمت بنزین خبر داده که در آن سهمیه 100 لیتری برای هر خودرو و قیمت چهار هزار تومانی دیده می شود.روزنامه «شرق» در گزارش خود به نقل از یک منبع آگاه در وزارت نفت نوشته است  که سناریوهای مختلفی برای افزایش قیمت سوخت مطرح می شود از جمله در نظر گرفتن یک نرخ مشخص برای حجمی مشخص از سوخت که در کنار آن با استفاده هر چه بیشتر از سوخت، افزایش قیمت نیز بر آن اعمال شود . این ارقام بین 1500 تا 4000 تومان مطرح شده است.شرق در گزارشی دیگر به بررسی ابهامات طرح سهمیه سوخت مرزنشینان در استان سیستان و بلوچستان پرداخت و نوشت: مطابق این طرح قرار بود به مردم ساکن در شعاع 20 کیلومتری سهمیه سوخت ماهانه تعلق بگیرد و سود حاصل از آن در کشورهای همسایه به مردم برسد. این سهمیه برای خانوارهای بالای پنج نفر ماهانه هزار و 500 لیتر و برای سایر خانوارها 500 لیتر در نظر گرفته شد که البته هیچ وقت این مقدار سهمیه به مرزنشینان تعلق نگرفت. کارت های مرزنشینی صادر شد و شرکت هایی تحت عنوان تعاونی های مرزنشین آغاز به کار کردند؛ اما برای بیشتر مردم مرزنشین از این تجارت پرسود، تنها افتتاح حسابش ماند.«آرمان» در گزارش خود در این باره آورد: زمانی که دولت لایحه بودجه سال جاری را تقدیم مجلس کرد، در آن افزایش قیمت بنزین تا 1500تومان را پیش‌بینی کرده بود. اما کمیسیون تلفیق بودجه که همزمان با جریانات دی‌ماه این لایحه را بررسی می‌کرد، در اقدامی پوپولیستی اقدام به حذف این بند کرد و تصمیم گرفت بنزین را با قیمت‌های پیشین یعنی 1000تومان مصوب کند. در همین زمان مرکز پژوهش‌های مجلس با انتشار گزارشی که به موضوع هدفمندکردن یارانه‌ها و افزایش قیمت حامل‌های انرژی اختصاص داشت، پیشنهاد احیای مجدد سهمیه‌بندی بنزین، البته با اختصاص سهمیه به هر خانوار (به جای هر خودرو) و همچنین افزایش تعرفه سایر حامل‌های انرژی برای پرمصرف‌ها با‌ درصد بیشتر را مطرح کرد تا درآمد مدنظر دولت از این محل با کاهش آثار تغییر قیمت بر دهک‌های پایین جامعه که عموما کم‌مصرف‌تر هم هستند، محقق شود. از همان زمان بود که بازگشت مجدد کارت سوخت بر سر زبان‌ها افتاد و تا امروز که هفت ماه از سال می‌گذرد گمانه‌زنی‌ها ادامه دارد، با این تفاوت که وزیر نفت در روزهای اخیر در پاسخ به سوالی مبنی بر بازگشت کارت سوخت آن را رد و تکذیب نکرد تا شایعات بیش از هر زمانی رنگ واقعیت به خود بگیرد.روزنامه «قانون» بازگشت کارت سوخت را «احیای طرح احمدی نژاد» خواند و به نقل از «مرتضی بهروزی فر» کارشناس حوزه نفت و انرژی نوشت: اگر می‌خواهند با بازگشت طرح سوخت مساله قاچاق سوخت را حل کنند،‌ به نظر من این اقدام امکان پذیر نخواهد بود زیرا قیمت دلار بسیار افزایش یافته و به بالای 10 هزار تومان رسیده است. اگر بخواهیم قیمت بنزین را به سطحی برسانیم که قاچاق صرفه اقتصادی نداشته باشد،‌ باید قیمت آن را به بالای 6 یا 7 هزار تومان برسانیم که امکان پذیر نیست. مساله دوم این است که دو نرخی کردن بنزین به خودی خود فساد آور است. برای مثال خرید و فروش کارت و جابه‌جایی صورت می‌گیرد. کارت سوخت راهکار درستی نیست. اینکه انتظار داشته باشیم با بازگشت کارت سوخت قاچاق را کنترل کنیم، شدنی نیست. دوستان توجیه‌شان کاهش قاچاق است و استدلال می‌کنند که با توجه به حجم بالای سوخت قاچاق ‌می‌توان با سهمیه بندی کردن بنزین آن را کاهش داد. سوالی که در این میان مطرح می‌شود، این است که نرخ دومی که دوستان برای بنزین در نظر دارند، چقدر باید باشد که از قاچاق جلوگیری کند؟** بسته های حمایتی دولتجلسه غیرعلنی دیروز مجلس به بسته های حمایت دولت از اقشار آسیب پذیر اختصاص داشت. به گزارش خراسان، نمایندگان مجلس در اقدامی کم سابقه یک شیفت کامل کاری صحن را به صورت غیر علنی به بررسی بسته حمایتی دولت اختصاص دادند. این نشست با حضور نوبخت رئیس سازمان برنامه و بودجه، محمود حجتی وزیر جهاد کشاورزی و همچنین معاونان وزیر صنعت، معدن و تجارت از ساعت 8 تا 12 پشت درهای بسته بهارستان برگزار شد.در پایان جلسه غیر علنی مجلس در روز گذشته، بهروز نعمتی سخنگوی هیئت رئیسه مجلس اظهارکرد: بر اساس توافق صورت گرفته در این جلسه  مجلس مقرر شد که در دو مرحله بسته‌های حمایتی برای شش میلیون حقوق بگیر و 14 میلیون قشرهای مختلف در هر مرحله 300 هزار تومان پرداخت شود که مجموع پرداختی 12 هزار و 500 میلیارد تومان خواهد بود. در گزارش روزنامه ایران می خوانیم: این خبر خیلی زود در رسانه‌های مختلف بازنشر شد اما ساعاتی بعد توسط سازمان برنامه و بودجه تکذیب گردید. سازمان برنامه و بودجه در اطلاعیه‌ای با اشاره به نقل قول‌های غیررسمی درمورد اظهارات رئیس این سازمان درباره جزئیات بسته‌های حمایتی دولت تأکید کرد «جلسه صبح دیروز مجلس شورای اسلامی به صورت غیرعلنی بوده و هرگونه اطلاع‌رسانی و بیان جزئیات به نقل از رئیس سازمان برنامه و بودجه کشور مورد تأیید این سازمان نیست.»روزنامه «جوان» از  زیر عنوان «حقوق زیر 3‌میلیون مستحق بسته حمایتی شد » آورد: با افزایش قیمت کالاها، به ویژه مواد مصرفی و کالا‌های اساسی در ماه‌های اخیر و کاهش قدرت خرید خانوار؛ دولت تصمیم گرفته به جای افزایش حقوق کارمندان و کارگران، بسته‌های حمایتی برای اقشار آسیب‌پذیر تحت پوشش کمیته امداد و بهزیستی و خانواری که درآمد ماهانه‌شان کمتر از 3 میلیون تومان است، اختصاص یابد.پژوهش**9279            "}