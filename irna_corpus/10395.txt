{"onTitr":"","titr":" بانک‌های خصوصی منابع خود را در کردستان هزینه کنند","describe":" سنندج - ایرنا - استاندار کردستان گفت: بانک‌های خصوصی که منابع خود را از سرمایه‌های استان جذب می کنند باید آن را در داخل این منطقه نیز هزینه کنند.", "text":"به گزارش پایگاه اطلاع رسانی استانداری کردستان، بهمن مرادنیا شامگاه سه شنبه در جلسه شورای هماهنگی بانک‌های استان اظهار داشت: منابع بانک های خصوصی متعلق به استان است.وی افزود: نباید منابعی که در استان جذب می شود در جای دیگری هزینه شود و از طرفی چشم امید مردم در بحث توسعه کردستان به بانک هاست که امیدواریم این هماهنگی و همراهی بیش از پیش باشد. مرادنیا از مدیران بانک ها خواست فرماندهان اقتصادی استان باشند و تاکید کرد: همه باید شرایط اشتغال و درآمد سرانه را درک کنیم بنابراین رتبه نازل استان در کشور باید غیرت همه مسئولان را به جوش آورد. استاندار کردستان یادآور شد: با توجه طرح های مصوب و در دست اقدام استان می توان گفت این طرح ها برای آینده استان نویدبخش است اما وضعیت امروز جوانان را باید دریابیم و ابزار کار را برای آنها فراهم کنیم تا بتوانند روی پای خود بایستند. وی از اعضای شورای هماهنگی بانک های استان خواست با حساسیت و دلسوزی بیشتری تلاش کنند و اضافه کرد: عملکرد بانک ها نسبت به سال قبل بهتر شده اما برای ایجاد تغییر در توسعه استان باید رشد چشمگیری داشته باشیم.معاون هماهنگی امور اقتصادی و توسعه منابع استاندار کردستان نیز در این جلسه گفت: بانک ها می توانند به سرمایه گذاری ها شتاب دهند و در کارآفرینان جرات و انگیزه ایجاد کنند.حسین فیروزی اظهار داشت: مردم کردستان برای ایجاد اشتغال که اغلب خرد و کوچک هستند به منابع مالی بانک ها نیاز دارند.وی تاکید کرد: بهبود و رونق فضای کسب و کار و همچنین فراهم شدن زمینه سرمایه گذاری نیازمند حمایت بانک هاست و آنها می توانند به حل مساله مهم و اساسی بیکاری در استان کمک کنند.فیروزی افزود: باید فرآیندها، ساختار و سیستم، و روش ها و رویه ها تغییر کند تا بتوانیم شتاب بیشتری به توسعه استان بدهیم.وی یادآور شد: جمع های هم اندیشی ما را به این نتیجه رساند که تغییرات روبنایی اگر چه برای توسعه استان لازم است اما کافی نیست بلکه به تغییرات زیربنایی نیاز داریم. معاون استاندار کردستان اضافه کرد: در سال حمایت از کالای ایرانی و در شرایطی که در جنگ اقتصادی هستیم، این نامگذاری و این شرایط جدید مسئولیت همه را سنگین تر می کند.وی گفت: در سه سال آینده اگر هر سال نسبت مصارف به منابع بانک ها ۴۰۰ درصد باشد می توانیم امیدوار باشیم که اقتصاد ما توسعه پیدا کرده و از وضعیت معیشتی کنونی خارج می شویم. فیروزی افزود: کردستان به 400 هزار میلیارد ریال تومان سرمایه گذاری طی بازه زمانی سه ساله نیاز دارد تا از لحاظ اشتغال، سرمایه و درآمد سرانه به میانگین کشوری برسد لذا بانک ها در تامین این سرمایه و اعتبار نقش بسزایی دارند.طبق سرشماری نفوس و مسکن سال 1395، جمعیت کردستان یک میلیون و 603 هزار و 11 نفر است که از این تعداد 70.8 درصد در مناطق شهری و 29.2 درصد هم در مناطق روستایی استان ساکن هستند. 3034/9102            "}