{"onTitr":"","titr":" پاسکاری وظایف راهکار توسعه کشور نیست","describe":" سنندج - ایرنا - رئیس کمیسیون کشاورزی آب، منابع طبیعی و محیط زیست مجلس شورای اسلامی گفت: پاسکاری وظایف بین قوای سه گانه راهکار تحقق توسعه در کشور نیست و این رویه باید تغییر کند.", "text":"به گزارش خبرنگار ایرنا، احمدعلی کیخا عصر چهارشنبه در جلسه ستاد فرماندهی اقتصاد مقاومتی کردستان اظهار داشت: اینکه در کشور پیشرفت هایی داریم کسی منکر آن نیست ضمن اینکه در چهار دهه گذشته تلاش های گسترده ایی برای توسعه انجام شده اما تا هدف نهایی فاصله زیادی داریم. وی اضافه کرد: لازم است با توجه به وجود برخی کاستی ها در جامعه همه قوا از جمله مجلس شورای اسلامی و دولت از پاسکاری وظایف میان خود اجتناب کرده و در راستای رفع مشکلات جامعه گام بردارند.رئیس کمیسیون کشاورزی آب و منابع طبیعی و محیط زیست یادآور شد: همانطور که از کلام نمایندگان مردم استان کردستان شنیدیم آنها از شرایط موجود نگران، ناراحت و معترض هستند که این مساله نشان از عدم توسعه متوازن در برخی استان ها است.کیخا در خصوص برنامه های این کمیسیون در راستای رفع مشکلات کشاورزی استان ها  تاکید کرد: سفرهای اعضای این کمیسیون برای شناسایی مشکلات و ارایه راه حل های برای آنها انجام می شود.وی گفت: مسئولان نظام اسلامی همه ایران را آباد می خواهند و اگر در این بین تفاوت هایی قائل شوند، کشور دچار مشکل می شود.کیخا با اشاره به خطرات و دلایل خشک شدن برخی منابع آبی کشور از جمله دریاچه ارومیه و رودخانه زاینده رود اضافه کرد: توسعه بی رویه اراضی زیر کشت حوزه دریاچه ها و رودخانه ها مهمترین دلیل خشک شدن است و طبق برآوردهای محیط زیست حق آبه مورد نیاز آنها همان آب مصرفی در اراضی توسعه یافته است.رئیس کمیسیون کشاورزی آب و منابع طبیعی و محیط زیست مجلس شورای اسلامی در خصوص برنامه کمیسیون برای رفع مشکلات استان کردستان گفت: برگزاری جلسه با دستگاه ها و وزارتخانه های مرتبط با توسعه کشاورزی در جهتی درست برای تعیین برنامه در بودجه سال 1398 از جمله کارهای کمیسیون است.کیخا افزود: متمرکز شدن روی تخصیص آب به اراضی کشاورزی این استان در نشست با حضور مسئولان وزارت نیرو و جهاد کشاورزی و فراهم کردن شرایط توسعه آن از دیگر برنامه این کمیسیون است.وی اضافه کرد: این برنامه ها هم باید بر اساس نیاز استان در جهتی صحیح باشد تا علاوه بر اینکه کشاورزی پایداری داشته باشیم سرنوشت دریاچه ارومیه دامنگیر منابع آبی این استان نشود.نائب رییس کمیسیون کشاورزی آب و منابع طبیعی و محیط زیست مجلس شورای اسلامی نیز در این جلسه گفت: دریاچه ارومیه اکنون بهانه ایی شده تا منابع آبی برخی استان ها از جمله کردستان به آن منتقل شود.جلال محمودزاده اظهار داشت: این در حالیست که در حوزه آبریز این دریاچه در سال های گذشته سدهای مختلف زده شده و آب آنها به اراضی بی کیفیت کشاورزی منتقل می شود.وی افزود: این بی انصافی است که مردم کردستان تاوان کم آبی دریاچه ارومیه را به تنهایی بدهند بلکه انتظار می رود از میزان اراضی کشت شده در حوزه آبریز این دریاچه کاسته شود.به گزارش ایرنا، اعضای کمیسیون کشاورزی، آب و منابع طبیعی مجلس شورای اسلامی برای بررسی مسایل و مشکلات حوزه کشاورزی امروز به کردستان سفر کردند و در سفر سه روزه خود در شهرستان های استان نیز حضور پیدا خواهند کرد.شرکت در جلسات ستاد فرماندهی اقتصاد مقاومتی استان و شورای گفتگوی دولت و بخش خصوصی از جمله برنامه های نمایندگان عضو کمیسیون کشاورزی در روز اول این سفر است.کمیسیون کشاورزی، آب و منابع طبیعی مجلس شورای اسلامی یکی از کمیسیون‌های تخصصی مجلس شورای اسلامی است.این کمیسیون بر اساس ماده 62 برای انجام وظایف محوله درمحدوده کشاورزی، منابع آب، دام و طیور، شیلات، محیط زیست و هواشناسی مطابق ضوابط این آیین‏نامه تشکیل می‏شود.کردستان با داشتن بیش از یک میلیون و 200 هزار هکتار زمین قابل کشت مرغوب و مستعد یکی از قطب های تولید محصولات کشاورزی کشور است و باغداران استان با تولید سالانه بیش از 45 هزار تن انگور دیم رتبه دوم کشوری را به خود اختصاص داده اند، سیب، گلابی، زردآلو، هلو، شلیل، بادام، گیلاس، آلبالو، آلو و گردو از دیگر محصولات باغی کردستان است.3034/9102            "}