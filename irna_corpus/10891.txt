{"onTitr":"","titr":" نمایشگاه نقاشی «فراسو» در گالری ژاله برگزار می شود","describe":" تهران- ایرنا- نمایشگاه نقاشی های امیرحسین امیرجلالی با عنوان «فراسو» که رنگ ها از سیر و سلوکی فلسفی گذر کرده و بر بوم نشسته است، با گردآوری مرتضی توکلی روز جمعه، 13 مهرماه در گالری ژاله افتتاح می شود.", "text":"به گزارش روز سه شنبه خبرنگار ایرنا، در بخشی از توضیح این نمایشگاه آمده است: «روند تغییر در کارهای امیر حسین امیرجلالی در جهت تاثیرگذاری بصری بیشتر برای القای مفهومی خاص است. راهی که در نهایت نقش فرم را در مقایسه با محتوا در آثار جدید او بیشتر و تا حدود زیادی متعادل می کند. حاصل کار، در نهایت به خلوتی و عدم دغدغه در ایجاد پرسپکتیو و ضرب قلم های بی پروا منجر شده است.» امیرجلالی هنرمند نقاش روز سه شنبه درباره نمایشگاه جدیدش به خبرنگار فرهنگی ایرنا گفت: در این نمایشگاه 12 اثر انتزاعی با تکنیک ترکیب مواد به نمایش درمی آید که مضمون و رویکردی فلسفی دارد و تلاش می کند آینده بشر را بر اساس تکاملی که دستخوش تغییراتی همچون تکنولوژی نوین و علم ژنتیک به دست خود انسان است، به تصویر کشد.این هنرمند افزود: در این مجموعه انسان امروز و دغدغه هایش نقشی ندارند و آثار فارغ از زمان و جغرافیا، یک فضای انتزاعی را ترسیم می کند. «موضوع، انسانی است که به دست خود، خویشتن را تغییر داده و چون عیوب متعددی را در خود دیده است و اکنون خود را در گذشته به چشم موجودی ناهنجار می بیند که باید نام انسان را به چیز دیگری تغییر دهد»امیرجلالی در پاسخ به چشم انداز مارکت آثار هنری در ایران گفت: من دستمزدم را از اینکه طبیعت چنین فرصتی برای کار و زنده ماندن به من داده می گیرم، حال اگر چیز دیگری اضافه شد حتما استقبال می کنم و در نهایت معیار من رضایت شخصی خودم است.وی با اشاره به نقش گالری ها در تولیدات آثار هنری گفت: با خط دهی گالری ها مخالفم، به شابلون و قالب خاصی اعتقاد ندارم که زمانی این مد شود زمانی آن و به نظرم حداقل در شیوه باید فشار و شوریدگی اندیشه هنرمند منجر به پیدایش اثر شود نه اینکه تنها خواسته باشد چیزی را بر بومش بیفزاید.این هنرمند با اشاره به کپی برداری در آثار نقاشی اخیر اظهار کرد: با کپی کردن و یا از آن خودسازی و یا الهام گرفتن و یا به قولی گرته برداری مشکلی ندارم ولی به شرطی که به آن معترف باشیم و قصد و عمدی در راستای معرفی مفهوم کارمان داشته باشیم که از نگاه بیننده پوشیده نباشد.وی افزود: نگاه به هنر باید ریشه ای باشد و برای دیدن و درمان این ریشه باید گودالی عمیق حفر کرد که بعد معلوم نیست با چه موجودات زیر خاکی برخورد خواهیم داشت.امیرجلالی متولد 1344 در تهران و دانش آموخته نقاشی است که از سال 1381 تاکنون نمایشگاه هایی در گالری های نشر کارنامه، دریا بیگی، گیتا، آتش زاد، فرهنگسرای نیاوران، گالری آذر، گالری زاویه، نمایشگاه کمال الملک، تالار وحدت، نمایشگاه بین المللی، تالار وزارت امور خارجه، گالری خاورمیانه، گالری نیوان، شمس، پردیس ملت، خیریه دهش پور برج میلاد و کشورهای امارات، چین و کره جنوبی داشته است.نمایشگاه «فراسو»، جمعه 13 مهر 1397 در گالری ژاله افتتاح می شود و تا 24 مهر ادامه خواهد داشت.گالری ژاله در خیابان ایرانشهر، خیابان نوشهر، شماره 3 واقع شده و شنبه ها تعطیل است.فراهنگ** 9031** 1055            "}