{"onTitr":"","titr":" چتر حمایت استاندارد بر سر «کیفیت» سازان","describe":" همدان - ایرنا - در سال حمایت از کالای ایرانی، استاندارد چتر حمایتی اش را بر سر تولیدکنندگان برتر گسترانید و با بسته های تشویقی صنایع را به سمت کیفیت بخشی محصولات و کالای های مشمول استاندارد اجباری ترغیب می کند.", "text":"به گزارش ایرنا، روزگاری کالای ایرانی اسم و رسمی داشت و انتخاب اول مشتریان بود و مصرف کنندگان در میان زرق و برق بازارهایشان چشم به دنبال جنس ساخت ایران می چرخاندند و بی هیچ چانه زدنی دست به جیب می شدند و از خریدش به خود می بالیدند.  اما امروز سربلند کردن نام کالای ایرانی در بازارهای داخلی و جهانی آرزوی تولیدکنندگان شده و این آرزو همه ایرانیان را هم آرزومند کرده است. در میان انبوه راهکارهای کلیشه ای از طراحی، بسته بندی، بازارسازی، تبلیغات و بازریابی برای تحقق این آرزوی دیرپای ایرانیان، «کیفیت» بیش از همه تاکید و تکرار شده، زیرا خواسته اول و آخر مشتری است.افزایش کیفیت کالا، توصیه و تذکر همیشگی به تولیدکنندگان است و اگر فعالان صنعتی می خواهند از قافله رونق و توسعه عقب نمانند باید کیفیت را باور داشته باشند. یکی از نهادهایی که به طور تخصصی در حوزه کیفیت بخشی به محصولات تولیدی فعالیت می کند اداره استاندارد است که در چارچوب قانون و مقررات بین المللی در پی تولید کالای استاندارد است؛ چراکه کیفیت همان نهفته در دل این نشان است. استاندارد همواره در نقش مشاور و حامی شانه به شانه تولیدکنندگان حرکت کرده و بویژه در سال حمایت از کالای ایرانی این نقش پررنگ تر از قبل جلوه می کند.مدیرکل استاندارد همدان در گفت و گوی اختصاصی با خبرنگار ایرنا با بیان اینکه در سه حوزه تولید داخلی، واردات و صادرات تسهیلاتی برای تولید کنندگان فراهم شده است، می گوید: به عنوان حامی و مشاور در کنار تولید کنندگان هستیم و تصویب قانون جدید استاندارد، بستر حمایت از کالای ایرانی را بیش از پیش فراهم کرده است.طرح قانون تقویت و توسعه نظام استاندارد با تدبیر دولت و تعامل مجلس شورای اسلامی دی ماه سال گذشته جهت اجرا ابلاغ شد و امیدهای بیشتر را برای حمایت و پشتیبانی از تولید و صادرکنندگان کشور در دل استاندارد رویانید.براساس همین قانون افق ویژه ای برای واحدهای تولید کننده و صادرکننده نمونه جهت گیری شده است به طوریکه تلاش و تکاپوی این مجموعه ها برای رونق و  تنوع بخشی به تولید منجر به صدور 33 نشان جدید کاربرد استاندارد شد. محمد مددی نظارت بر روند تولید را از اولویت های استاندارد می داند که بار این مسئولیت بیشتر بر دوش مدیران کنترل کیفی مستقر در واحدهای صنعتی و تولیدی گذاشته شده و در نیمه نخست امسال برای بروزرسانی و افزایش دانش و آگاهی این افراد هفت هزار نفر ساعت آموزش های تکمیلی و تخصصی دریافت کرده اند. وی تاکید می کند: علاوه بر مدیران کنترل کیفیت، بازرسان استاندارد نیز از فرایند تولید کارخانه ها بازرسی می کنند به طوریکه 870 واحد تولیدی مورد پالایش و بازرسی قرار گرفته و از تولیدات آنها 650 مورد نمونه برداری تصادفی شده است. مدیرکل استاندارد همدان از صدور 750 گواهینامه انطباق برای محصولات صادراتی استان همدان خبر داد که بیشتر برای محصولات کشاورزی بویژه کشمش صادر شده است. وی با بیان اینکه بخش دیگری از وظایف استاندارد مربوط به بازرسی از بازار می شود و در این طرح کالاهای مشول استاندارد اجباری نمونه برداری شده و آزمایش می شوند، یادآوری می کند: از ابتدای امسال 145 نمونه از این دست کالا در بازار همدان پالایش شده است.مددی تاکید می کند: دستگاه های اوزان سبک و سنگین نیز از دید بازرسان استاندارد مغفول نمی ماند و یکهزار و 400 دستگاه سنجش سبک و 2 هزار و 300 باسکول ثابت وسایل نقلیه چرخ دار جاده ای آزموده و کالیبره شده اند. مدیرکل استاندار همدان می گوید: کنترل کالیبراسیون دستگاه های اندازه گیری در راستای کنترل کیفیت خدمات ارائه شده انجام می شود که رضایت مصرف کننده و ارائه دهنده خدمات را به همراه دارد. به گفته مددی، استاندارد علاوه بر کیفیت محصول و خدمات، به فناوری و فرآیند تولید محصول نیز حساسیت ویژه ای داشته و  از این رو استاندارد سازی صنایع انرژی بر را به پشتوانه قوانین محکمی که دارد، پیگیری می کند. وی با بیا اینکه 98 واحد انرژی بر در سطح استان فعال هستند که تولیداتشان مشمول استاندارد اجباری است، اضافه می کند: این صنایع نیازمند دریافت پروانه معیار مصرف بوده و تاکنون 10 واحد موفق به دریافت این گواهینامه شده اند. مددی ادامه می دهد: خدمات ارائه شده در جایگاه های سوخت نیز مشمول استاندارد اجباری است و از ابتدای امسال 43 جایگاه سوخت و صحت عملکرد یکهزار و 526 نازل عرضه سوخت بازرسی و کنترل شده اند. وی به شعار روز جهانی امسال هم اشاره می کند و می گوید: «استانداردهای بین المللی و چهارمین انقلاب صنعتی» بیانگر این واقعیت است که استاندارد پایه و اساس پیشرفت های صنعتی و موفقیت در این بخش در گرو گسترش و باور عمیق استاندارد است. 7527/2090            "}