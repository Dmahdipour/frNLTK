{"onTitr":"","titr":" منطقه شکار ممنوع دیلمان و درفک ؛ زیستگاه غنی برای حیات وحش","describe":" لاهیجان-ایرنا-منطقه ی شکار ممنوع دیلمان و درفک یکی از غنی ترین زیستگاه ها برای حیات وحش محسوب می شود به جهت اینکه به لحاظ برداشت های جنگلی کمتر دستخوش آسیب بوده است .", "text":"به گزارش ایرنا، منطقه ی شکار ممنوع دیلمان و درفک که با گستره ای حدود 43 هزار هکتار در 10 کیلومتری جنوب شهرستان سیاهکل واقع شده از سال 1374 به صورت منطقه ی شکار ممنوع درآمده است و تا کنون دوبار ممنوعیت شکار در آن  تمدید شده است .در منطقه ی شکار ممنوع دیلمان و درفک گونه های جانوری و گیاهی زیادی دیده می شود اما یکی از شاخص ترین این گونه ها مرال است که از خانواده‌ی گوزنهاست که در بین گوزن های شمال کشور بزرگترین جثه را دارد ودر استان گیلان زیستگاه اصلی این جانور جنگل های شهرستان سیاهکل است. وزن مرال ها بین 100 تا 150 کیلوگرم می باشد  و نرهای بالغ وزن شان گاه به 250 کیلوگرم هم می رسد. رنگ بدن آنها خاکستری تیره و در فصل تابستان به رنگ قهوه ای در می آید .جنس نر دارای شاخ های بلندی است که در قسمت جلوی شاخ ها ، دوشاخک که به گرگ کش معروف است وجود دارد که در اواخر اسفند می افتد و در بهار و تابستان رشد می کند.مرال ها حس شنوایی بالایی دارند اما زمان جفت گیری که نرها برای تشکیل حرمسرا وارد زیستگاه ماده ها می شوند ، اصلا به خطراتی که آنها را تهدید می کند توجهی ندارند.  این محدوده زمانی از نیمه دوم شهریور آغاز و تا نیمه مهر ادامه دارد که به فصل گاوبانگی این جانور معروف است.رئیس محیط زیست شهرستان سیاهکل معتقد است حیات وحش در جایی که پناه و امنیت و غذا داشته باشد قطعا سال به سال به جمعیت شان اضافه می شود  و فراوانی آنها محسوس است .لطیف جواهر دشتی بابیان اینکه منطقه ی شکار ممنوع دیلمان و درفک که بخش عمده ای در شهرستان سیاهکل و بخشهای کمی هم در شهرستان های املش و رودبار قرار دارد زیستگاه گونه های مهم جانوری از جمله مرال بزرگترین پستاندار جنگلهای هیرکانی است و بعد از آن شوکا، پلنگ ، خرس ، گراز ، گورکن ،سیاه گوش و انواع سمورها . وی درمورد گونه های گیاهی و درختی موجود در منطقه شکار ممنوع دیلمان و دلفک هم گفت: در ارتفاع پایین  1800تا 2200 متر گونه های مختلف جنگلی داریم که از علف شروع می شود  و به درختان و درختچه ها می رسد  و بعد به درختان بلند ختم می شود اما به طور کلی گونه های درختی این منطقه شامل راش، توسکا، ممرز، لیلکی، پلت، آزاد ، انار ، تمشک ، خرمالوها وحشی که مورد تغذیه ی خیلی از حیات وحش هم هستند.وی ادامه داد: جنگل های هیرکانی و پهن برگ ما در این منطقه فوق العاده متنوع و یک زیستگاه تمام عیار هم به لحاظ پناه و غذا برای حیات وحش هستند و این تعهد را داریم که به بهترین نحو ممکن از این منطقه شکار ممنوع محافظت کنیم. جواهر دشتی افزود: در منطقه ی شکار ممنوع کسی حق شکار ندارد و در شهرستان سیاهکل ما دو پاسگاه محیط بانی داریم که یکی در منطقه ی دوست لات است که 5 نفر از همکاران ما درآنجا مستقر هستند و یکی هم پاسگاه محیط بانی آغوذی دیلمان است که در این پاسگاه  8 نفر از محیط بانان به صورت نوبیتی و شبانه روزی از منطقه ی شکار ممنوع دیلمان و دلفک محافظت می کنند. وی خاطرنشان کرد: کارکردن در محیط جنگل خیلی سخت می باشد چراکه مناطق بسیار صعب العبور دارد و مناطقی هم هستند که دسترسی به آنها خیلی زمانبر می باشد. جواهر دشتی بابیان اینکه ما امسال تدابیر جدیدی اندیشیده ایم افزود: از برخی افرادی که در قلب جنگل و اطراف آن زندگی می کردند قول مساعدت گرفته ایم و این ارتباط خیلی برای ما تاکنون موثر بوده و توانسته ایم جلوی خیلی از تخلفات شکار را بگیریم اما در حوزه ی دیلمان متاسفانه به دلیل فعالیت شرکت های برداشت چوب از جنگل، افراد زیادی از این فرصت ها سوء استفاده کرده اند. وی ادامه داد: در فصل جفت گیری مرال ها که از نیمه شهریور به مدت یک ماه آغاز می شود این جانور به خطرات اطراف خصوصا شکارچیان توجهی ندارد و فوق العاده آسیب پذیر می شود اما ما برای این بازده زمانی تدابیر شدید امنیتی را اندیشیده ایم و تعداد نیروهای خود را در منطقه جهت حفاظت از مرال ها بیشتر می کنیم و سعی می کنیم با وسائل اسکان موقت مثل کیسه خواب و چادر همکاران خود را در جنگل مستقر کنیم. او گفت:هرسال مناطق مختلف راکه همکاران معتقدند حضور جانور درآنجا بیشتر است را شناسایی می کنیم و از چند ساعت قبل آنها را در آنجا مستقر می کنیم و یا به صورت آوا شنوایی و دوربین ها کار سرشماری را انجام می دهیم تا اوضاع حیات وحش دست مان باشد که خوشبختانه هرسال جمعیت شان خوب و بیشتر از سال قبل است. وی در زمینه حمله حیوانات وحشی مثل پلنگ به افراد و محیط بانان هم گفت در 22 سال خدمتم به سازمان محیط زیست تاکنون حتی یکبار هم گزارش حمله حیوان وحشی و پلنگ به انسان را نشنیده ام و امکان ندارد قبل اینکه انسان به آنها آسیب بزند آنها به انسان حمله کنند. درمورد حمله پلنگ به دامهای اهلی هم باید بگوئیم که بسیاری از دامداران هستند که در دل جنگل یعنی زیستگاه اصلی پلنگ زندگی می کنند و این طبیعی است وقتی شکار اصلی خود یعنی گراز و مرال را گیر نمی آورد به دام های اهلی حمله می کند که البته سازمان محیط زیست یک اقدام شایسته بیمه پلنگ یا بیمه ما را مطرح کرده که دامداران را یکطرفه بیمه می کند و دامدار به محض شکار شدن دامش توسط پلنگ مراتب را کمتر از 48 ساعت  باید به اطلاع محیط زیست برساند و بعد از بررسی ها و طی مراحلی قیمت دام به وی پرداخت می شود.رئیس محیط زیست شهرستان سیاهکل بابیان اینکه همکاران ما به صورت شبانه روزی از تمامی گونه های حیات وحش در منطقه ی شکار ممنوع دیلمان و دلفک حفاظت می کنند گفت با سه دستگاه موتورسیکلت و یک دستگاه خودرو همکاران ما به طور گشت شبانه روزی و مجهز به تجهیزات بی سیم و مسلح هستند و البته زیر مجموعه نیروی انتظامی نیز می باشند و همه افرادی که به صورت همیار نیز به ما کمک می کنند با آنها در ارتباط هستند و تمام تلاش ما این است که تا قبل از این که اقدام به شکار بشود جلوگیری کنیم. وی درمورد دستگیری شکارچیان  در سال 97  گفت  چندین گروه قبل از اینکه اقدام به شکار بشود دستگیر و جلوی این کار را گرفتیم و از آنها صلاح شکاری غیر مجاز ضبط کردیم و تحویل مراجع قضایی داده ایم.وی با اشاره به فصل سرشماری مرال ها گفت از 15 شهریور تا 15 مهر زمان سرشماری این گونه از حیات وحش است که 12 ایستگاه را در دل جنگل و منطقه شکار ممنوع مشخص می کنیم  و خوشبختانه تا به الان با گزارشات محیط بانان و افراد محلی جمعیت این گونه از حیات وحش بسیار عالی بوده و حتی در سطح کشور زیستگاه شکار ممنوع دیلمان و درفک بسیار غنی می باشد.او ادامه داد تمامی گونه ها از جمله تمامی پستانداران در معرض خطر قراردارند و  مورد حفاظت شدید ما در منطقه هستند.7297 /6030            "}