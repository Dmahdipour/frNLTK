{"onTitr":" کارشناس امور دینی درقم:    ","titr":" مولفه های بنیادین فرهنگی و دینی درجامعه دچار مخاطره شده است","describe":" قم- ایرنا- مدیر موسسه فرهنگی مطالعاتی صراط مبین وابسته به اداره کل فرهنگ و ارشاد اسلامی قم گفت: مولفه های بنیادین فرهنگی و دینی در جامعه دچار مخاطره و آسیب های جدی شده، این درحالی است که اگر تنها 30 درصد دین اسلام نظام سازی می شد مشکلات جهان اسلام قابل حل بود.", "text":"به گزارش ایرنا، محمد تقی دشتی روز یکشنبه در جمع خبرنگاران اظهار داشت: باید فاصله بین پژوهش و دستگاه های اجرایی برداشته شود تا با تعامل یکدیگر مسائل را مورد ریشه یابی قرار داده و راهکارهای اجرایی را عملیاتی کنند.وی از مسئولان دستگاه های اجرایی استان خواست تا اطلاعات و آمار را در اختیار پژوهشگران قرار دهند تا از این طریق با تسلط بر منابع بتوانند پژوهش های بنیادی، عمل گرایانه و کارکردگرایانه را ارائه کنند. وی درادامه گفت: این موسسه با ارائه طرح های مختلف پژوهشی خلاءهای موجود در آسیب های دینی و فرهنگی را شناسایی و راهکار ارائه کرده و درصورتی که دستگاه های اجرایی با کار جهادی و انقلابی از آن استفاده کنند به موفقیت دست خواهیم یافت.دشتی افزود: درحال حاضر 10 پژوهشگر در داخل  و 50 پژوهشگر در خارج از موسسه همکاری دارند که تاکنون 15 جلد کتاب و پژوهشنامه های مختلفی تهیه و منتشر شده است.وی با بیان این که موسسه فرهنگی مطالعاتی صراط مبین از سال 90 فعالیت خویش را آغاز کرده است گفت: این مرکز با هدف بررسی آسیب شناسی دینی، فرهنگ و نهادهای دینی با موضوع «حکومت اسلامی و ولایت فقیه» و رویکرد ترویجی و مساله محور راه اندازی شده است.دشتی ادامه داد: نگاه سیاسی و اجتماعی به منابع دینی با بهره گیری از استادهای حوزوی و دانشگاهی با تخصص در حوزه علوم انسانی و اسلامی توسط این مجموعه مورد اهتمام قرار گرفته است.به گفته وی؛ موسسه طرح هایی از جمله شناخت وضعیت دین و مذهب، نظام واره جامع مسائل دینی و فرهنگی، مردم سالاری دینی ، آسیب شناسی به صورت تک مساله ای، مبانی نظریه حکومت اسلامی و سیاست های کلی نظام را تهیه و به دستگاه های اجرایی ارائه کرده است.وی با اشاره به نظام هشدار دهی در مسائل مختلف فرهنگی گفت: در قالب گزارش های کوتاه مسائل روز از جمله وضعیت حجاب و گسترش خشونت علیه طلاب تهیه وسایر موارد به نهادهای مربوطه ارائه شده است تا نسبت به وضعیت آینده برنامه ریزی داشته باشند. /8138/ 6133/            "}