{"onTitr":" رئیس سازمان بیمه سلامت در گفت و گو با ایرنا:    ","titr":" برخی پزشکان بابت تجویز زیاد دارو تذکر گرفتند","describe":" تهران- ایرنا- رئیس سازمان بیمه سلامت گفت: تعدادی از پزشکان برای نوشتن اقلام زیاد دارو در نسخه بیمار تذکر گرفتند و حتی برخی نیز تعهد دادند.", "text":"طاهر موهبتی روز چهارشنبه در گفت و گو با خبرنگار اجتماعی ایرنا افزود: پزشکان همواره جز اقشار مقید جامعه هستند و وقتی در این شرایط خاص از آنها خواسته شد، فقط اقلام داروهای خارجی مورد نیاز بیمار را بنویسند، بیشتر این تعهدات رعایت کردند؛ از برخی آنها تعهد گرفته شد؛ اما بیشتر پزشکان نوشتن تعداد مشخص دارو در نسخه بیماران را رعایت کردند.وی افزود: در شرایط بحران اقتصادی نمی توان مانند شرایط عادی رفتار کرد؛ از این رو نسخه های پزشکان رصد می شود و هر سه ماه یکبار به آنها کارنامه ارائه می شود و به پزشکانی که بیش از تعداد دارو نوشته باشند تذکر داده می شود.موهبتی افزود: همواره از پزشکان خواسته می شود از اقلام فارماکوپه دارویی (موجود در فهرست دارویی کشور) استفاده کنند، که تقاضای معقولی است زیرا نباید مردم نگرانی در حوزه تامین دارو داشته باشند؛ زیرا حوزه سلامت و تامین دارو همانند امنیت از اولویت های نخست هر نظام و کشوری است.وی با اشاره به اهمیت تأمین دارو در کشور گفت: حوزه دارو مانند بازار پوشاک و کالاهای لوکس نیست و نباید لیست دارو با نگاه سیاسی تصفیه شود؛ البته مردم باید هوشمندانه در شرایط کنونی در خصوص دارو رفتار کنند و از مصرف بیجا و احتکار دارو خودداری کنند و البته نگرانی برای تامین دارو هایشان در آینده نداشته باشند.ایرج حریرچی، سخنگوی وزارت بهداشت نیز اخیرا گفته است: میانگین تعداد اقلام دارویی هر نسخه باید زیر 2 قلم دارو باشد، این میزان تا چند سال پیش حدود چهار قلم بود و اکنون به حدود 2.8 رسیده که هنوز هم از میزان استاندارد بالاتر است.موهبتی اضافه کرد: جمعیت بیمه‌شدگان سازمان بیمه سلامت در سال ۷۴ نزدیک به شش میلیون نفر بود اما امروز سازمان بیمه سلامت نزدیک به ۴۰ میلیون بیمه‌شده دارد که عمده آنها در حوزه بیمه روستایی قرار دارند.وی درباره وضعیت پرداخت مطالبات بیمارستان‌ها در سال ۹۷ گفت: هزار میلیارد تومان بابت پرداخت مطالبات دانشگاههای علوم پزشکی به استان‌ها اختصاص یافته تا بتوانیم بدهی تا مرداد سال ۹۷ را در بخش دانشگاهی پرداخت کنیم. بر این اساس طبق دستورالعملی که در ابتدای سال ۹۷ ارائه دادیم، ۷۰ درصد بدهی مرداد را پرداخت می‌کنیم. در بخش خصوصی هم مطالبات خرداد ۹۷ پرداخت شد و خوشحالیم که در سال ۹۷ پیشرفت خوبی برای پرداخت مطالبات مراکز درمانی و دارویی وجود داشته است.رئیس سازمان بیمه سلامت درباره وضعیت مطالبات مراکز درمانی در سال ۹۶ نیز گفت: برای مطالبات سال ۹۶ سه هزار میلیارد سند خزانه توزیع کردیم که 2 هزار و 300میلیارد تومان از بدهی‌ها را پوشش می‌دهد و میزان بدهی‌های سال 96 از  حدود ۷هزار میلیارد تومان به چهار هزار و ۷۰۰ میلیارد تومان کاهش پیدا می کند؛ در داروخانه‌های سراسر کشور هم به طور میانگین جز اسفند سال ۹۶ دیگر بدهی برای سال گذشته نداریم.اجتمام * 3377  * 3063            "}