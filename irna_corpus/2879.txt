{"onTitr":"","titr":" مشارکت مردم در ایجاد امنیت پایدار ضروری است","describe":" رشت-ایرنا-فرمانده نیروی انتظامی شهرستان آستانه اشرفیه گفت: مشارکت مردم در ایجاد امنیت پایدار در جامعه امری ضروری و غیرقابل انکار است.", "text":"سرهنگ عیسی روشن قلب امروز در نشست خبری  به مناسبت هفته ناجا در محل ستاد فرماندهی این شهرستان  تصریح کرد: امروز تمام تلاش پلیس این است تا رضایتمندی مردم را جلب کند و در این راه از هیچ کوششی دریغ نخواهد کرد.وی با تاکید بر اینکه رضایتمندی مردم در اولویت فعالیت های نیروی انتظامی است افزود:تحقق این امر موجب خواهد شد تا در بخش ایجاد امنیت اجتماعی تحولات خوبی را در جامعه شاهد باشیم .سرهنگ روشن قلب در ادامه با اشاره به برخی  آسیب های اجتماعی در جامعه اظهار داشت: نگاه پیشگیرانه ، از اهداف پلیس در مقابله با بسیاری از آسیب ها و مشکلات اجتماعی است.وی توجه به بحث آموزش همگانی  را در کاهش بسیاری از آسیب های اجتماعی جامعه موثر عنوان و خاطرنشان کرد: شناسایی آسیب ها و تهدیدات اجتماعی و مقابله با آنها ، به همکاری و مشارکت اقشار مختلف جامعه نیازمند است.وی مدارس را جامعه هدف پلیس  در پیشگیری از آسیب های اجتماعی عنوان و اضافه کرد: با برنامه ریزی های صورت گرفته کارشناسان نیروی انتظامی این شهرستان با حضور در مدارس ، دانش آموزان مقاطع مختلف تحصیلی را با بسیاری از مشکلات اجتماعی و نحوه برخورد با آن آشنا می کنند.روشن قلب همچنین با اشاره به نقش خبرنگاران در اطلاع رسانی به جامعه گفت: خبرنگاران به واسطه رسالت بزرگی که برعهده دارند می توانند پلیس را در رفع آسیب های اجتماعی یاری کنند.وی در ادامه نیز ضمن گرامیداشت فرارسیدن هفته نیروی انتظامی با اشاره به برخی اقدامات نیروی انتظامی این شهرستان طی یکسال گذشته ،یاداور شد: از مهر ماه سال گذشته تا کنون مردم این منطقه 14 هزار بار از طریق تلفن 110 با پلیس تماس داشته اند که از این تعداد 89 درصد به انجام عملیات توسط ماموران انتظامی منجر شد و 11 درصد دیگر نیز از طریق راهنمایی ماموران پیگیری شد.وی برخورد با اراذل و اوباش و جرائم خشن را از اولویت های  پلیس این شهرستان دانست و گفت: طی این مدت ارتکاب به  کلاهبرداری در این شهرستان 26 درصد کاهش داشته و 95 درصد جرایم این بخش شناسایی شده است.وی همچنین با اشاره به اینکه 93 درصد از جرائم جعل ( از قبیل جعل اسکناس ، اوراق هویتی ) طی یکسال گذشته در این شهرستان کشف شده افزود: در این مدت 91 درصد  سرقت های صورت گرفته در منطقه نیز کشف شده است.وی با بیان اینکه کشف انواع مواد مخدر طی یکسال گذشته در این شهرستان 40 درصد افزایش یافته خاطرنشان کرد: در این مدت تصادفات منجر به جرح در این شهرستان نیز 23 درصد افزایش یافته است.وی به شناسایی و متلاش شدن 4 شرکت هرمی نیز اشاره کرد و گفت: در این رابطه تعداد 30 نفر از سرشاخه ها نیز دستگیر شدند.سرهنگ روشن قلب در پایان ضمن تاکید بر اینکه انتظار می رود مردم کلیه هشدارهای پلیس را در جهت مقابله با هرگونه سوء استفاده ، کلاهبرداری ، سرقت و سایر جرایم جدی بگیرند گفت: مردم این شهرستان در صورت مشاهده هرگونه مشکلی می توانند با پلیس 110 تماس بگیرند .شهرستان آستانه اشرفیه در شرق استان گیلان قرار دارد.7297/ 6030            "}