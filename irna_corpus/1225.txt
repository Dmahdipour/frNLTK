{"onTitr":"","titr":" خیز بلند منطقه آزاد چابهار برای توسعه علمی بلوچستان","describe":" چابهار- ایرنا- منطقه آزاد تجاری صنعتی چابهار علاوه بر اقدامات عمرانی و زیربنایی در سال جاری خیز بلندی برای توسعه علمی و آموزشی این منطقه محروم با حمایت از نخبگان جوان برداشته است.", "text":"به گزارش ایرنا، حمایت از ادامه تحصیل، تامین امکانات خوابگاهی و تجهیزات آموزشی رایگان نخبگان جوان منطقه بلوچستان توسط منطقه آزاد چابهار مهمترین گام در تشویق این قشر برای افتخار آفرینی علمی است.اقدام مدیر عامل سازمان منطقه آزاد چابهار برای حمایت از دانش آموزان نخبه نمونه ای از توجه به جوامع محلی است و این مهم از گام های توسعه منطقه آزاد چابهار است.سطح پایین کیفیت آموزشی، زیرساخت ضعیف مدارس، سرانه پایین فضای آموزشی در منطقه محروم سیستان و بلوچستان سبب شده تا منطقه آزاد چابهار از سال گذشته نسبت به جذب و آموزش رایگان دانش آموزان علاقه مند به ادامه تحصیل اقدام کند.همت و ریسک مدیران منطقه آزاد چابهار در سال گذشته سبب شد تا با امضا مصوبه ‌ای برای ارتقاء سطح آموزشی جوانان امکانات و فناوری های آموزشی موجود را در اختیار دانش آموزان نخبه قرار دهند و در مجموعه دانشگاه بین المللی چابهار، دبیرستان دانا و توانا را راه اندازی کنند.پس از راه اندازی این دبیرستان 30 نفر از دانش آموزان مشغول به تحصیل شدند.با گذشت یکسال تحصیلی 24 نفر از مجموع 30 دانش آموز در آزمون دانشگاه سراسری پذیرفته شدند که این خود موجب افزایش انگیزه مدیرعامل منطقه آزاد و دبیر شورایعالی مناطق آزاد برای حمایت و تشویق این نخبگان شد.راه یابی ۲۴ دانش آموز از مجموع 30 نفر در دانشگاه های سراسری انگیزه برای خدمات رایگان آموزشی را در میان مسئولان و نوجوانان و جوانان بومی بیشتر کرده است بطوریکه امسال برای جذب دانش آموزان در دبیرستان یادشده آزمون ورودی برگزار و برای هر روستا سهمیه در نظر گرفته شده است.از این میان 75 نفر موفق به راهیابی به دبیرستان دانا و توانا شدند که هزینه های آموزشی و تحصیلی و خوابگاه به صورت رایگان در اختیارشان قرار می گیرد.25 نفر دیگر نیز به صورت آزاد ثبت نام کردند که این تعداد هزینه های آموزشی را به صورت کامل پرداخت می کنند. قبولی دانش آموزان دبیرستان دانا و توانا سبب شده تا مراسم تجلیل از پذیرفته شدگان کنکور سال 97 این دبیرستان با حضور مرتضی بانک مشاور رییس جمهور و دبیر شورایعالی مناطق آزاد، علیرضا جعفری هرندی معاون توسعه مدیریت، عبدالرحیم کردی مدیرعامل سازمان منطقه آزاد چابهار، بهرام میرزایی مدیر مدرسه دانا و توانا چابهار، هانی صباغان مدیر سلامت و ورزش، محمود منزوی زاده مشاور بین الملل و مدیر کل حوزه دبیر شورایعالی و محمد ایزدی مدیرکل آموزش دانشگاه صنعتی شریف در دبیرخانه شورایعالی مناطق آزاد و ویژه اقتصادی در تهران برگزار شود.مدیرعامل سازمان منطقه آزاد چابهار در گفت وگو با خبرنگار ایرنا اظهار داشت: توسعه منطقه آزاد چابهار در گرو توجه به جوامع محلی و به ویژه نخبگان و دانش آموزان مستعد است.عبدالرحیم کردی افزود: دبیرستان دانا و توانا به منظور حمایت از دانش آموزان مستعد و جبران کمبودهای آموزشی و فضای آموزشی راه اندازی  شده است تا برخی از نخبگان بتوانند در فضای آرام و شاداب مشغول به تحصیل شوند.وی افزود: فراهم کردن امکانات خوابگاهی، تحصیلی و آموزشی رایگان مهمترین هدف منطقه آزاد چابهار برای دانش آموزان نخبه و مستعد است تا نقش بسزایی در توسعه علمی وآموزشی این منطقه محروم ایفا کنند.مدیر عامل منطقه آزاد چابهار ادامه داد: در این یک سال گذشته تجربه به ما ثابت کرد اگر فضای مناسب آموزشی هر چند محدود برای دانش آموزان فراهم کنیم و کیفیت حداقلی را در اختیار آنان قرار دهیم می توانیم استعدادهای نهفته را شکوفا کنیم.رئیس هیات مدیره منطقه آزاد چابهار تصریح کرد: در حوزه آموزش و پرورش در این مدت کوتاه شاهد اتفاقات خوبی در منطقه آزاد چابهار بودیم و لازم است با برنامه‌ ریزی دقیق در این حوزه مسیر جدیدی ایجاد و نیروی کار را از مردم و جوامع محلی جذب کنیم.کردی افزود: با مصوبه ‌ای که سال گذشته برای ارتقاء سطح آموزشی در منطقه آزاد چابهار تصویب شد با استفاده از امکانات و فناوری های آموزشی در اختیار و ظرفیت های مازاد در مجموعه دانشگاه بین المللی چابهار، دبیرستان دانا و توانا را راه اندازی کردیم.مدیرعامل سازمان منطقه آزاد چابهار به پذیرش 24 نفر از مجموع 30 دانش آموز در آزمون دانشگاه سراسری اشاره کرد و گفت: نیروهای مستعد ونخبه برای توسعه سواحل مکران نقش مهمی را خواهند داشت و فعالان اقتصادی وتجاری می توانند با جذب این افراد موفقیت های بیشتری را بدست آورند.وی ادامه داد: سازمان منطقه آزاد از جریان استعداد یابی در حوزه های دانشجویی و دانش آموزی حمایت و دانش آموزان نخبه را بورسیه می کند.3043 **6081            "}