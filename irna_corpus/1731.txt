{"onTitr":"","titr":" مسیر گرشگری دارالمومنین طهران افتتاح شد","describe":" تهران-ایرنا- مسیر گرشگری منطقه 14، دارالمومنین طهران با حضور رئیس ستاد گردشگری شهرداری، جمعی از اعضای شورای اسلامی شهر تهران و شهردار منطقه افتتاح شد.", "text":"به گزارش ایرنا، آرامستان ارامنه و زرتشتیان، بازار گل شهید محلاتی، ورزشگاه تختی، یادمان شهدای گمنام بوستان نارنج، کوشک وثوق الدوله(لوکیشن سریال شهرزاد)، خانه موزه استاد معین، حمام دولاب، زورخانه شیر، مسجد بقیه الله، بقعه چهل تن از جمله مکان های مسیر گردشگری منطقه 14 در نظر گرفته شده است.منطقه 14 در قسمت شرق تهران قرار دارد، این منطقه از شمال به خیابان پیروزی، از غرب به خیابان 17 شهریور، از جنوب به خیابان خاوران و از شرق به بزرگراه بسیج مستضعفین محدود می‌ شود.منطقه 14 شامل 6 ناحیه و 25 محله است که دولاب، کوی بانک رهنی، سلیمانیه، سرآسیاب، صددستگاه غیاثی و قصر فیروزه از محلات این منطقه است.منطقه 14 به لحاظ دارابودن بیش از 125 مسجد و حسینیه و اهدای بیش از 2 هزار شهید انقلاب اسلامی لقب دارالمومنین را به خود گرفته است.این منطقه پهنه گسترده دولاب قدیم است، قدیمی ترها دولاب را دارای قدمت سه هزار ساله و یا حتی بیشتر می دانند. دولاب همواره به دلیل واقع شدن در کنار جاده ابریشم، داشتن آب و هوایی مناسب و معتدل، قنات ها و چاه های پر آب و زمین های حاصلخیز و نیز همسایگی با شهر ری، منطقه ای مهم و استراتژیک محسوب می شد، اهمیت و اعتبار روستای دولاب به حدی بود که پس از تاسیس و بنیانگذاری شهر تهران به دست شاه طهماسب صفوی، یکی از دروازه های خروجی تهران را به نام دروازه دولاب بنا کرد. پس از ساخت حصار ناصری، دروازه جدید دولاب از دروازه خراسان تفکیک شد و در خیابان 17شهریور، سه راه شکوفه فعلی قرار گرفت. دولاب یکی از دروازه های 12 گانه شهر تهران متأسفانه به دستور کریم بوذرجمهری، شهردار وقت تهران در عصر پهلوی دستخوش تخریب قرار گرفته و امروزه تنها نامی از این بنای باارزش شهر باقیمانده است.آئین افتتاح مسیر گردشگری منطقه 14 تهران به صورت نمادین امروز(چهارشنبه) با حضور مهدی سیف رئیس ستاد گردشگری شهرداری، فرهود حمیدی شهردار منطقه، حسن خلیل آبادی و حجت نظری اعضای کمیسیون فرهنگی و اجتماعی شورای اسلامی شهر تهران و جمعی از اصحاب رسانه برگزار شد و این گروه از مسجد بقیه الله دولاب، زورخانه شیر منتسب به مرشد حاج علی طاهری، آرامستان ارامنه و زرتشتیان، آرامستان لهستانی ها، بخش هایی از خانه وثوق الدوله و خانه موزه استاد محمد معین و محمدعلی امیرجاهد دیدن کردند. در این برنامه از آرمان استپانیان عکاس و گرافیست پیشکسوت تجلیل شد، وی تجربه عکاسی از سنگ مزار آرامستان های لهستانی ها و ارامنه را داشته و به مدت 2 سال هفته ای 2 تا سه روز برای ثبت تصاویر در این آرامستان ها زندگی کرده و نمایشگاهی از سنگ مزار آرامستان های لهستانی ها، سرآسیاب دولاب و روس ها در موزه پاریس برپا کرده است.رئیس ستاد گردشگری شهرداری تهران درباره افتتاح مسیر گردشگری منطقه 14 به خبرنگار ایرنا اظهارداشت: این برنامه با هدف معرفی اماکن گردشگری منطقه به عنوان یکی از مناطق دارای تاریخ و هویت تهران برگزار شد که در آینده برای تورهای گردشگری این اماکن مورد توجه قرار خواهد گرفت.سیف گفت: در بعضی از اماکن گرشگری منطقه 14، محدودیت وجود داشته و امکان بازدید عموم مردم وجود ندارد که با حضور اعضای شورا و منطقه تلاش کردیم که این موانع برداشته شود و عموم مردم بتوانند از این مقاصد بازدید کنند.وی درباره امکان بازدید عموم مردم از خانه وثوق الدوله گفت: این خانه در اختیار بنیاد مستضعفان است و در طرح تفصیلی شهر تهران به عنوان فضای سبز مطرح شده که قرار است توسط شهرداری منطقه 14 تملک شود و عموم مردم از آن بازدید کنند.سیف با اشاره به تعیین مسیرهای گردشگری در سایر نقاط شهر تهران اظهارداشت: در تلاش هستیم ضمن برطرف کردن موانع بعضی از اماکن گردشگری با تلفیق مقاصد همجوار مسیرهایی را تعیین کرده و به صورت موضوعی گرشگری را احیا کنیم.در پایان این آیین در خانه استاد محمد معین و محمدعلی امیرجاهد از استاد جهانگیر درویش معمار برجسته و یکی از هفت معمار برتر دنیا تجلیل و به او نشان امیرجاهد اهدا شد، استاد درویش معمار ورزشگاه تختی است.محمدعلی امیرجاهد شاعر و تصنیف ساز بود، اشعارش بیشتر مضامین میهنی، اجتماعی، عشقی، سیاسی و فلسفی داشت.وی بیش از یکصد سرود و تصنیف ساخته و دو جلد کتاب دارد که جلد اول آن دیوان امیرجاهد در سال 1333 با نت آهنگ‌هایش به چاپ رسیده و جلد دوم آن نیز مرداد 1349 چاپ و انتشار یافت، امیرجاهد سال 1356 در 81 سالگی درگذشت.به گزارش ایرنا، تاریخچه بعضی از اماکن گردشگری منطقه 14 تهران بدین شرح است؛ آرامستان ارامنه و زرتشتیان؛ این مکان سال 1315 رسما به صورت آرامستان تاسیس شد. در این آرامستان سنگ قبرهایی از 150 سال پیش به جا مانده و افراد مشهوری را در دل خاک نهفته دارد.از 82 سال پیش دفن پیکر درگذشتگان زرتشتی مرسوم شده، وجود بنای یادمان شهدای زرتشتی و اجرای آیین مذهبی از نکات مهم این آرامستان است، همچنین بنای یادبود سربازان روسی از جاذبه‌های گردشگری موجود در این آرامستان است، حدود 300 سرباز در این آرامستان دفن هستند و به خاطر حضور همین سربازان غلامحسین کرباسچی شهردار اسبق تهران در زمان ساخت بزرگراه آهنگ اجازه نداد این مکان تخریب شود، آرامگاه این 300 سرباز برای روسیه بسیار حائز اهمیت است.همچنین آرامگاه مینادورا خوشتاریا که همچون کلیسای تفلیس توسط نیکلای مارکوف ساخته شده از دیگر جاذبه های این آرامستان است.یادمان شهدای گمنام بوستان نارنج؛ این یادمان توسط یک زوج کارآفرین ساکن در منطقه طراحی شده؛ پیکر دو شهید گمنام این بوستان در اردیبهشت 1393تشییع و خاکسپاری شدند.مسجد بقیه‌الله؛ این مسجد با قدمتی بیش از 700 سال قدیمی‌ترین مسجد شناخته شده تهران است. براساس گزارش کاوش‌گران این مسجد مربوط به دوره ایلخانان است.بقعه چهل تن؛ این بقعه مزار جمعی از یاران امام رضا(ع) است که توسط ماموران خلیفه عباسی به شهادت رسیده ‌اند. این بقعه بنایی خشتی و ساده است که قدمتی بیش از صفویه دارد اما طاق آن در زمان قاجار تامین شد و ایوانی هم با پوشش ضربی به آن افزوده شد.ورزشگاه تختی؛ این ورزشگاه پنجمین ورزشگاه بزرگ و تنها ورزشگاه سرپوشیده ایران به شمار می‌رود که خردادماه 1345 طبق دستور فرح پهلوی و توسط جهانگیر درویش طرح استادیوم 30 هزار نفری اجرا شد، این ورزشگاه نخستین مجموعه ای است که برای پوشش وسیع آن از سیستم کابلی استفاده شده است.زورخانه شیر؛ این زورخانه از سال 1304 تاسیس شده و یکی از قدیمی‌ترین مراکز ورزش پهلوانی پایتخت است. این زورخانه به همت مرشد حاج علی طاهری روزانه میزبان علاقه‌مندان به ورزش‌های زورخانه‌ای است.عمارت وثوق‌الدوله؛ این عمارت ساختمان قدیمی و صدساله‌ای است که داخل باغ معروف به وثوق‌الدوله قرار دارد. صاحب این باغ میرزا حسن‌خان معروف به وثوق‌الدوله، نخست وزیر ناصرالدین شاه بوده است.خانه موزه استاد معین؛ این موزه ادغامی از خانه دکتر محمد معین و خانه شاعر و تصنیف‌ساز مشهور ایرانی محمدعلی امیرمجاهد است که پدر همسر دکتر معین نیز بوده، این خانه سال 1383 از خانواده دکتر معین و محمدعلی امیرمجاهد خریداری شد و در تملک شهرداری تهران درآمد.بازار گل شهیدمحلاتی؛ این مجموعه جاذبه خاصی برای علاقه مندان گل و گیاه دارد، فعالیت این بازار از 5صبح تا 11 ظهر است.حمام دولاب؛ ساخت این حمام به اواخر دوره قاجار و اوایل دوره پهلوی بازمی گردد، طی سال های اخیر از فضای داخلی حمام به دلیل معماری خاصی که داشته به عنوان زورخانه استفاده می شد که پس از ساخت ورزشگاهی در نزدیکی آن این فعالیت به آنجا منتقل شد.تهرام/7245//1348            "}