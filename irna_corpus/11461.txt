{"onTitr":"","titr":" رکورد جا به جایی مسافر ریلی در خراسان شکسته شد","describe":" مشهد- ایرنا- مدیرکل راه آهن خراسان گفت: با جا به جایی هفت میلیون و 450 هزار مسافر طی شش ماه نخست امسال در مسیر رفت و برگشت به مشهد از نقاط مختلف کشور رکورد جا به جایی مسافر ریلی از زمان آغاز به کار راه آهن در خراسان شکسته شد.", "text":"محمدهادی ضیایی مهر روز سه شنبه در گفت و گو با خبرنگار ایرنا افزود: بر این اساس راه آهن خراسان امسال رتبه نخست جا به جایی مسافر را در میان مناطق مختلف راه آهن ایران کسب کرده است. وی ادامه داد: رفت و آمد این تعداد مسافر ریلی طی نیمه نخست امسال در مسیر راه آهن خراسان نشاندهنده رشد 16 درصدی جا به جایی مسافر نسبت به مدت مشابه پارسال است.مدیرکل راه آهن خراسان همچنین گفت: ظرف شش ماه نخست امسال 95 درصد قطارهای مسافربری خروجی از ایستگاه راه آهن مشهد  بدون حرکت کردند. پنج درصد دیگر نیز تاخیر کمتر از 30 ثانیه در حرکت قطار داشتند. بر این اساس تاخیر حرکت قطارهای مسافربری در حوزه ریلی راه آهن خراسان نیز نسبت به مدت مشابه سال قبل 30 درصد کاهش یافت. وی در ادامه اظهار داشت: 50 درصد سفرهای ریلی کشور در همین مدت از 28 شهر و مرکز استان به مقصد خراسان رضوی و مشهد  اختصاص داشت. در این چارچوب مسافران در مجموع با 14 هزار و 294 رام قطار به صورت ورودی و خروجی جا به جا شدند. پارسال 12میلیون مسافر ورودی و خروجی در مسیر ریلی خراسان رفت و آمد کرده بودند. از مجموع 10 هزار کیلومتر ظرفیت شبکه ریلی ایران هزار و 400 کیلومتر آن معادل 14 درصد در خراسان رضوی قرار دارد. تراکم ریل در این استان نیز نسبت به مساحت آن دو برابر میانگین کشوری است. سالانه 42 درصد قطارهای مسافربری کشور به مشهد رفت و آمد می کنند.3221/1858            "}