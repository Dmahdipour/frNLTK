{"onTitr":"","titr":" دریاچه ارومیه نسبت به سال قبل سه سانتی متر افزایش تراز دارد","describe":" ارومیه- ایرنا- رییس دفتر استانی ستاد احیای دریاچه ارومیه در آذربایجان غربی با اشاره به توقف تبخیر شدید آب دریاچه پس از پایان فصل گرما، گفت: تراز امروز /10 مهرماه/ نگین آبی آذربایجان یکهزار و 270 متر و 28 سانتی متر است که نسبت به روز مشابه سال گذشته سه سانتی متر افزایش نشان می دهد.", "text":"فرهاد سرخوش روز سه شنبه در گفت و گو با خبرنگار ایرنا با اعلام اینکه تراز آن نسبت به کمترین سطح ثبت شده برای آن 27 سانتی متر افزایش یافته، افزود: تراز امروز دریاچه ارومیه به بیشترین مقدار خود در 10 مهرماه چهار سال گذشته رسیده است.وی همچنین با اعلام اینکه مساحت دریاچه ارومیه به یکهزار و 734 کیلومتر مربع رسیده، بیان کرد: مساحت این دریاچه نسبت به سال گذشته 36 کیلومترمربع افزایش یافته است.وی با تاکید بر اینکه دریاچه ارومیه یک حوضه آبی بسته است و کاهش شدید تراز آن در فصل گرما طبیعی به نظر می رسد، ادامه داد: با اتمام فصل گرما رفته رفته شاهد افزایش تراز دریاچه ارومیه خواهیم بود.رییس دفتر استانی ستاد احیای دریاچه ارومیه در آذربایجان غربی با بیان اینکه قبل از تشکیل ستاد احیا تراز دریاچه ارومیه سالانه به طور متوسط 40 سانتی متر کاهش می یافت، بیان کرد: برنامه ریزی، تخصیص اعتبار و تلاش دولت تدبیر و امید برای احیای این دریاچه، روند خشک شدن آن را متوقف کرده است. وی با تاکید بر اینکه طرح های انتقال آب به دریاچه ارومیه هنوز به بهره برداری نرسیده است، اضافه کرد: سال آینده چندین طرح انتقال آب به دریاچه به بهره برداری می رسد که نقش بسزایی در احیای نگین آبی آذربایجان خواهد داشت. به گزارش ایرنا دریاچه ارومیه در قالب طرح های ستاد احیا قرار است ظرف مدت 10 سال/ از سال 1394/ به تراز اکولوژیک خود برسد؛ این دریاچه از اواسط دهه 1380 شروع به خشک شدن کرد و بنا بر آمار بین المللی تا سال 2015 میلادی حدود 80 درصد از مساحت آن خشک شد.3214/3072            "}