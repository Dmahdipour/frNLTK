{"onTitr":"","titr":" دبیرسیاقی؛ پژوهشگری با شوق تعلیم","describe":" تهران- ایرنا- سیدمحمد دبیرسیاقی، لغت پژوه، نویسنده و پژوهشگری توانمند بود که عمر پربرکت خود را در راه تألیف و تصحیح متون کهن ادبیات فارسی گذراند و با تلاش و کوشش خستگی ناپذیر دِین خود را به کشور ادا کرد.", "text":"به گزارش گروه اطلاع رسانی ایرنا، سیدمحمد دبیرسیاقی در پنجم اسفند 1298 خورشیدی درمحله گلبنای قزوین به دنیا آمد. پدرش سیدباقر، فرزند سید محمد سیاق از مشاهیر خوشنویسان قزوین و مادرش دختر میرزا آقاخان مستوفی، فرزند میرزاابوالقاسم ملا باشی از عالمان و مجتهدان زمان ناصری بود.دبیرسیاقی تحصیلات ابتدایی را در زادگاهش گذراند سپس در دارالفنون به تحصیل پرداخت و در 1318 خورشیدی دیپلم گرفت و در وزارت دارایی مشغول به کار شد. در همین حال از تحصیل هم غافل نبود و در 1324 دکتری ادبیات فارسی خود را از دانشگاه تهران دریافت کرد. وی در 1325 به عضویت انجمن ایرانشناسی درآمد و استاد دانشگاه تهران شد و به دعوت دانشگاه عین الشمس قاهره 2 سفر به مصر رفت و به تدریس و ایراد سخنرانی در دانشگاه های آن دیار پرداخت. وی همچنین نخستین استاد زبان فارسی در دانشگاه پکن بود. در همین زمان و طی سال های 1326 تا 1334خورشیدی در گردآوری لغت‌نامه با علامه علی‌اکبر دهخدا همکاری داشت و از نخستین دستیاران وی بود. مدت 9 سال با دهخدا در تنظیم مطالب حروف «ظ»، «ض»، «ل» و «پ» همکاری کرد به نحوی که دهخدا از او به عنوان یک جوان کوشا در زمینه تنظیم لغت‌نامه یاد کرده است.پس از پایان تالیف لغت‌نامه، بنا به وصیت علامه دهخدا در کنار محمد معین و سیدجعفر شهیدی به بررسی و تالیف لغت‌نامه پرداخت و از 1357 عضو هیات علمی انجمن آثار و مفاخر ایران بود. چند سال نیز جزو هیات تحریریه علمی مجله پیام نور در دانشگاه پیام نور تهران و 2 سال مدیریت مجله «نشریه مالیات» وزارت دارایی را برعهده داشت.دبیرسیاقی نزدیک به 80 متن ادبی و تاریخی را تصحیح و منتشر کرده‌ است، که از میان آن‌ها می‌توان به تصحیح کتاب‌های «شاهنامه»، «دیوان فرخی»، «دیوان اشعار دهخدا»، «دیوان شاه داعی شیرازی»، «دیوان دقیقی»، «دیوان منوچهری»، «دیوان عنصری»، «دیوان لامعی»، «فرهنگ آنندراج»، «جامع‌التواریخ» (بخش غزنویان و سامانیان‌)، «زرتشت نامه»، «برزونامه»، «مجمع الفرس» سروری کاشانی، «سفرنامه خوزستان» میرزا عبدالغفار خان نجم‌الملک، «غیاث اللغات»، «چراغ هدایت»، «تذکرةالملوک»، «ترجمان القرآن» جرجانی، «نزهت القلوب»، «سفرنامه ناصرخسرو» و تألیف کتاب‌های «گنج بازیافته»، «زندگی سلطان جلال‌الدین خوارزمشاه»، نمونه نثرهای آموزنده و دلاویز فارسی (پیشینیان)، «نمونه نثرهای آموزنده و دلاویز فارسی» (معاصران)، «مجموعه قوانین مورد عمل مالیات بر درآمد»، «السامی فی الاسامی»، «برگزیده تاریخ بیهقی»، «دستور زبان فارسی»، «مشتی از خروار»، «کشف‌الابیات شاهنامه»، «مجموعه مقالات عباس اقبال آشتیانی»، «پیشاهنگان شعر فارسی» اشاره کرد.دبیرسیاقی به مناسبت جلسه ای که در مجله بخارا برای وی برگزار شد متنی فرستاد و در آن اظهار داشت: «این بنده اگر توفیق چند نوبت طبع شاهنامه را بر اساس چاپ کلکته توسط ترنر ماکان و چاپ بروخیم تهران یافته‌ام و اگر کشف‌الابیاتی برای شاهکار استاد سخن تهیه و نوبتی در دو مجلد و نوبت دیگر در یک مجلد به طبع رسانده‌ام و اگر مندرجات آن کتاب گرانقدر را برای آسان‌سازی و درک آن به نثر ساده در مجلدی تهیه کرده‌ام که به دفعات طبع و نشر شده‌است و در شمار کتاب‌های درسی قرار گرفته و اگر تمام شاهنامه را به قصد آسان‌سازی مراجعه در 26 جزوه همراه برگردان مطالب به نثر با برخی توضیحات لغوی ذیل صفحات تهیه و به طبع رسانده‌ام که به دفعات چاپ شده‌است؛ و اگر طی مقالاتی برخی نکته‌های تازه و در خور نقل به رشتهٔ تحریر درآورده‌ام این همه دِینی بوده‌است که به مناسبت استفاده از کار استاد سخن به او داشته‌ام و مکلف به ادای دِین خود بوده‌ام و خدای متعال را شاکرم که توفیق ادای دین عنایت فرمود».«سید عبدالله انوار» از پیشکسوتان معاصر نسخه‌شناسی، دبیرسیاقی را صوفی معروف انسانی می داند که ذوالجناحین است «یعنی 2 بال دارد: یک بال ایشان بالی است که در پروازهای خود بر کارهای اداری بوده و مدت سی و چند سال در وزارت دارائی در نهایت پاکی کار کرده‌اند. جناح و بال دیگر ایشان پرواز در عالم علم و ادب فارسی بوده».«محمد استعلامی» ادیب و مولوی پژوه درباره دبیرسیاقی می گوید: «استاد دبیرسیاقی از پیشکسوتان کار تألیف و تدوین لغت‌نامه بود که از جوانی در کنار دهخدای بزرگ، و یکی از چهار یار اصلی دهخدا بود و ما نوخاستگان می‌بایست با هدایت آنها در ادامه کار همراه باشیم و مقالاتی را که می‌نوشتیم، دو تن از آن اصحاب اربعه می‌بایست ببینند، و این هم خود فرصتی بود که من از دکتر دبیرسیاقی و دکتر علینقی منزوی و دکتر سید جعفر شهیدی و محمد پروین گنابادی درس‌های دیگری بیاموزم.»«میرهاشم محدث» پژوهشگر پیشین مؤسسه لغت‌نامه دهخدا در ارتباط با این پژوهشگر می گوید: «دکتر سیدمحمد دبیرسیاقی جزو پاکدامن ترین افرادی است که من تاکنون در زندگی 63 ساله‌ام دیده‌ام. از تظاهر بشدت پرهیز می‌کنند. از دروغ، غیبت و لغو بیزار است.»سرانجام این پژوهشگر برجسته ادبیات، 16مهر 1397خورشیدی دارفانی را وداع گفت.پژوهشم9370**9131            "}