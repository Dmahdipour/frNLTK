{"onTitr":" سخنگوی کمیسیون شوراهای مجلس:    ","titr":" الحاق 1 تبصره به ماده 2 انتخابات مجلس درکمیسیون شوراها رد شد","describe":" تهران- ایرنا- سخنگوی کمیسیون شوراها و امور داخلی مجلس شورای اسلامی از رد طرح الحاق یک تبصره به ماده 2 انتخابات، در این کمیسیون خبر داد.", "text":"اصغر سلیمی روز یکشنبه در گفت و گو با ایرنا، اظهار داشت: جلسه بررسی الحاق یک تبصره به ماده 2 قانون انتخابات مجلس شورای اسلامی در کمیسیون شوراها و امور داخلی مجلس برگزار شد.وی ادامه داد: تبصره الحاقی به ماده 2 قانون انتخابات مجلس شورای اسلامی تصریح دارد که در حوزه های انتخابیه ای که بیش از سه نماینده دارند، حداقل یک زن در میان آنها حضور داشته باشد. در حوزه های بالای 5 سهمیه نیز حداقل 2 زن در مجلس حضور داشته باشند.سخنگوی کمیسیون شوراها و امور داخلی مجلس اضافه کرد: در تهران نیز حداقل 10 نماینده زن از میان 30 نماینده در مجلس حضور یابند. سلیمی تصریح کرد: دو نفر از نمایندگان درباره تبعیض ناروا اخطار قانون اساسی دادند که این اخطار رای آورد و این طرح از دستور جلسه کمیسیون شورا و امور داخلی مجلس خارج شد.نماینده مردم سمیرم در مجلس شورای اسلامی افزود: امروز ادامه بررسی پیش نویس اصلاح قانون انتخابات مجلس با حضور نمایندگان شورای نگهبان، وزارت کشور، معاونت قوانین و نماینده مرکز پژوهش ها در جلسه کمیسیون شوراها و امور داخلی مجلس برگزار شد.وی یادآور شد: امروز در جلسه کمیسیون یک مواد 7، 8، 9، 10، 11 و 12 و 13 بررسی و به جزء ماده 10 بقیه مواد آن حذف شدند و 2 تبصره ذیل ماده 10 ادغام شدند.سلیمی اضافه کرد: تبصره یک ماده 10 این قانون می گوید، قوه قضاییه باید به تعداد کافی در حوزه های انتخابیه، شعب نظارت در حوزه های قضایی خود داشته باشند و خارج از نوبت به تخلفات و جرایم انتخاباتی رسیدگی کند.سخنگوی کمیسیون شوراها و امور داخلی مجلس گفت: تبصره یک و دو ماده 10 با یکدیگر ادغام و به این شکل اصلاح شدند که تخلفات و جرایمی که به وسیله نامزدها و اعضای هیات های اجرایی و نظارت صورت می گیرد در شعب رسیدگی به جرایم و تخلفات انتخاباتی در مراکز استان ها رسیدگی شود.سیام*3061*1535            "}