{"onTitr":"","titr":" 17 درصد بیمه شدگان روستایی خراسان شمالی زنان هستند","describe":" بجنورد- ایرنا- مدیر صندوق بیمه کشاورزان، روستاییان و عشایر خراسان شمالی گفت: تنها 17 درصد از بیمه شدگان این صندوق را زنان تشکیل می دهند.", "text":"محمدرضا غلام زاده روز چهارشنبه در گفت و گو با خبرنگار ایرنا اظهار داشت: هم اکنون 45 هزار نفر در این استان عضو صندوق بیمه روستایی و عشایری هستند که زنان اقبال کمتری به بیمه داشته اند. وی با بیان اینکه این صندوق هیچ محدودیتی برای جنسیت ها قائل نیست، افزود: فرهنگ بیمه باید در جامعه نهادینه شود تا تمامی اقشار از این فرصت استفاده کنند. وی از رسانه ها خواست تا در این زمینه بیشتر اطلاع رسانی کنند و گفت: هم اکنون دولت به بیمه نگاه ویژه ای دارد و تلاش داریم تا تمامی اقشار جامعه روستایی، عشایری و شهرهای زیر 20 هزار نفر از خدمات بیمه ای برخوردار شوند. * روستاییان تنها چهار ماه حق بیمه می دهند غلام زاده با بیان اینکه بیمه شدگان باید تنها چهار ماه حق بیمه پرداخت کنند، افزود: مابقی حق بیمه بیمه شدگان روستایی و عشایری توسط دولت پرداخت می شود.وی گفت: در بیمه روستایی و عشایری هشت سطح درآمدی وجود دارد که در پایین ترین سطح، بیمه شونده سالانه 2 میلیون و 400 هزار ریال حق بیمه پرداخته و در برابر آن چهار میلیون و 800 هزار ریال نیز توسط دولت پرداخت می شود. غلام زاده افزود: در بالاترین سطح درآمدی نیز حق بیمه افراد پنج میلیون و 400 هزار ریال در سال است و دولت 10 میلیون و 800 هزار ریال در قبال آن کمک می کند. وی گفت: علاوه بر زیر پوشش بردن کشاورزان ساکن در شهرهای بزرگ، تفاهم نامه هایی با مرکز ملی فرش ایران و سازمان میراث فرهنگی صورت گرفته تا برای افرادی که در تولید صنایع دستی از جمله فرش و جاجیم فعالیت دارند و در شهرهای بزرگ سکونت دارند، فرصت عضویت در این صندوق را داشته باشند.وی اظهار داشت: با اتحادیه زنبورداران نیز در این راستا تفاهم نامه بسته شده است.وی هدف امسال این صندوق را تمرکز بر بیمه کردن تمامی خانوار ها عنوان کرد و افزود: تلاش داریم دست کم سرپرست خانوار زیر پوشش بیمه قرار گیرد تا در زمان بازنشستگی، از کار افتادگی و فوت، خانواده وی دچار مشکل اقتصادی نشود. غلام زاده اظهار داشت: امسال ستاد توسعه بیمه روستایی و عشایری در استان تشکیل خواهد شد و تمام دستگاه های مرتبط و ارگان ها در این امر دخالت داده می شوند. وی افزود: این صندوق تلاش دارد تا در یک دوره سه ساله 100 درصد جامعه هدف را زیر پوشش قرار دهد. وی با بیان اینکه اکنون 40 درصد جمعیت مشمولان بیمه در استان زیر پوشش صندوق هستند، اظهار داشت: هم اکنون یکهزار و 500 خانوار مستمری بگیر هستند. غلام زاده افزود: نخستین گروه زیر پوشش صندوق، 2 سال آینده بازنشسته خواهند شد اما تاکنون 300 نفر بازنشسته پیش از موعد داشته ایم که از تمامی خدمات برخوردار هستند. وی با بیان اینکه هنوز جامعه روستایی به بحث بیمه اعتماد کافی ندارند، افزود: یقینا بعد از اولین گروه بازنشستگی و مشاهده عواید بیمه، استقبال از این طرح زیاد خواهد شد. استان خراسان شمالی 863 هزار نفر جمعیت دارد که حدود 48 درصد آنان در روستاها سکونت دارند و 37 تا 42 درصد اشتغال این استان در حوزه کشاورزی است. حدود پنج هزار خانوار از جمعیت خراسان شمالی نیز مشتمل بر حدود 30 هزار نفر، عشایر هستند.3007/5132            "}