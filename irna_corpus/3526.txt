{"onTitr":"","titr":" کمبود بزرگراه از عوامل مهم تصادفات جاده ای در اردبیل است","describe":" اردبیل - ایرنا - فرمانده پلیس راه استان اردبیل گفت: کمبود بزرگراه ها در شبکه مواصلاتی یکی از عوامل مهم تصادفات جاده ای این استان محسوب می شود.", "text":"به گزارش ایرنا ، سرهنگ سید حجت فتاحی روز سه شنبه در همایش سراسری تجلیل از راهوران محله (دهیاران) در سالن اجتماعات فرمانداری اردبیل افزود:  11.3 درصد راه های این استان اصلی ،11.3 درصد فرعی ، 75.5 درصد روستایی و فقط 2 درصد دیگر مربوط به بزرگراه است.وی اظهار داشت: بر اساس آمارهای موجود بیشترین تصادفات رانندگی در استان مربوط به جاده های اصلی و روستایی و کمترین آن در بزرگراه ها بوده است. وی ادامه داد: در 6 ماه نخست پارسال در راه های روستایی استان هفت فقره تصادف رخ داد که این میزان در مدت مشابه امسال به 17 فقره افزایش یافته است. وی با اشاره به شعار هفته نیروی انتظامی با عنوان 'پلیس مقتدر  و امین مردم' بیان کرد: هدف از برگزاری این همایش ارتقای سطح آموزش و فرهنگ ترافیک ، آشنایی با قوانین راهنمایی و رانندگی ، ارتقای نظارت دهیاران به راه های روستایی ، کنترل تخلفات و رفع موانع و ایجاد انگیزه مثبت در رانندگان است.فتاحی گفت: دهیاران سفیران ایمنی در محل زندگی خود هستند و در کنترل ترافیک و ایمنی جاده ها نقش ویژه‌ای دارند به طوری که خوشبختانه با تلاش راهوران محله، دهیاران روستاها و پلیس شاهد کاهش تصادفات منجر به فوت در جاده های روستایی استان هستیم.وی ادامه داد: وجود این همه راه روستایی در استان بیانگر این است که باید توجه ویژه ای به جاده های روستایی استان شود و همه باید کمک کنند تا بتوان در مدیریت ترافیک و ارتقای ایمنی آنها موفق عمل کرد.فتاحی با تقدیر از همکاری اداره کل راهداری و حمل ونقل جاده ای استان گفت: آموزش دانش آموزان مدارس واقع در حاشیه جاده ها، ارتقای ایمنی راه های فرعی و روستایی، آموزش موتور سیکلت سواران و اهدای کلاه ایمنی رایگان به آنها، نصب شبرنگ به اداوات کشاورزی و برگزاری کلاس های آموزشی به دهیاران و روستاییان را از جمله اهم اقدامات پلیس راه استان در راستای ارتقای فرهنگ ترافیک در سال جاری است.فرمانده پلیس راه استان اردبیل گفت: حمل بار غیر متعارف، حمل مسافر در قسمت بار وسایط نقلیه، استفاده از وانت پیکان به عنوان سرویس مدارس، جابجایی بیش از ظرفیت افراد با موتور سیکلت، عدول از مقررات حمل بار، تردد اداوات کشاورزی فاقد سیستم روشنایی و عدم رعایت قوانین راهنمایی و رانندگی از سوی هادیان احشام به هنگام عبور از جاده ها از جمله تخلفات رایج در استان است.تجلیل از راهوران نمونه، راهوران محله، رانندگان نمونه، مدیران نمونه شرکت های حمل و نقل، کارکنان ساعی پلیس و کارکنان نمونه سازمان های امداد و نجات جاده ای از برنامه های این همایش بود.7110/ 1257            "}