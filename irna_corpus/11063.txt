{"onTitr":" گفت‌وگو با هادی مرزبان به مناسبت سالروز تولد زنده یاد اکبر رادی؛    ","titr":" رادی پرچمدار تئاتر نوین ایران است","describe":" تهران- ایرنا- هادی مرزبان کارگردان شناخته شده و نامدار تئاتر ایران است که طی سه دهه اخیر به شکل متمرکز بر نمایشنامه‌های زنده یاد اکبر رادی تمرکز داشته و تا به امروز اغلب کارهای شناخته شده این درام نویس بزرگ ایران را در شکل اجرای عمومی به صحنه برده است.", "text":"زنده یاد اکبر رادی جمله جالبی درباره هادی مرزبان دارد که آنرا در یکی از واپسین سخنرانی‌هایش همزمان با اجرای نمایش «لبخند باشکوه آقای گیل» به کارگردانی مرزبان گفته بود. جمله‌ای با این مضمون که: «آقای مرزبان بیش از 25 سال هم پای من، با آثارم و شخصیت هایی که آنها را در غالب نمایشنامه های مختلف خلق کرده ام زندگی کرده و افتخار می‌کنم که بیش از ربع قرن، من و مرزبان هم‌پا و همکار یکدیگر در حوزه تئاتر ایران بودیم.»مرزبان روز سه شنبه در گفت و گو با خبرنگار فرهنگی ایرنا با اشاره به روز 10 مهر ماه و سالروز تولد زنده یاد رادی گفت: در جهان هنر نام‌های بزرگ هیچگاه فراموش نمی شوند. همان گونه که «شکسپیر»، «ایبسن» و «چخوف» همواره نام، یاد و آثارشان باقی مانده، نام و یاد رادی نیز در تک تک نمایشنامه‌هایش برای دوستدارن تئاتر ایران زنده و جاوید خواهد ماند.به گفته کارگردان نمایش «آمیزقلمدون»، در طول تاریخ تئاتر ایران، نام‌ها و هنرمندان بزرگی حضور داشتند که هیچگاه تاثیرگذاری و فعالیتشان از حافظه هنر ایران زمین پاک نخواهد شد و در این میان بی‌هیچ شکی رادی پرچمدار تئاتر نوین ایران است.** رادی واقع‌گرایانه‌ترین نمایشنامه‌نویس ایرانی  مرزبان رادی را واقع‌گرایانه‌ترین نمایشنامه‌نویس ایرانی دانست و تصریح کرد: معتقدم رئالیسم رادی از آن دست شاهکارهایی است که با ریزبینانه ترین و دقیق‌ترین نگاه‌ها، حوادث تلخ و شیرین زندگی را چنان به هم می‌بافد که چشم و هوش هر مخاطبی را معطوف به خود می‌کند و بی هیچ شکی آثار رادی در مواجهه با مخاطب، بیشترین تاثیرگذاری را دارند.کارگردان نمایش «شب روی سنگ فرش خیس»، دنیای نمایش و نمایشنامه‌های زنده یاد رادی را جهانی شریف، نجیب و به مفهوم کلان، مطلق دانست و افزود: به قول یکی از بازیگرانی که من سال‌ها با او چندین اثر از زنده یاد رادی را به صحنه بردم، دانشجویان تئاتر بعد از فارغ التحصیلی برای شناخت درام ایرانی باید آثاری از رادی را به صحنه ببرند تا با ریزه کاری‌های درام مانند تعلیق، کشمکش، گره افکنی و گره‌ گشایی که در آثار رادی در بالاترین سطح خود وجود دارد به شکل عینی و عملی آشنا شوند.مرزبان با اشاره به گفته برخی از منتقدان که او را به سبب اجرای نمایش «بنگاه تئاترال» -اثری در حوزه نمایش ایرانی تخته حوضی (سیاه بازی)-، به کارگردانی سطحی متهم می‌کنند، گفت: دفاع از هویت هنر ایرانی با ابزار تئاتر، رسالت مرزبان است؛ اما روی صحبتم با آن منتقدان معدود است، آیا استادعلی نصیریان که نمایشنامه «بنگاه تئاترال» را به رشته تحریر درآورده است، هنرمندی سطحی است؟!!وی تاکید کرد: امثال استاد نصیریان و زنده یاد رادی بخشی از مهمترین گنجینه تئاتر ایران هستند و آنچه ما به عنوان نمایش ایرانی بناست به آیندگان تقدیم کنیم در حقیقت حفظ و حراست و زنده نگه داشتن آثار این هنرمندان است که با اجرای آنها به این مهم دست پیدا خواهیم کرد. ** رسالت تئاتر فرهنگ سازی است نه مال اندوزیکارگردان نمایش «ارثیه ایرانی» در ادامه با انتقاد به روندی که طی چند ماه اخیر گریبانگیر بخشی از اقتصاد تئاتر ایران شده است، خاطرنشان کرد: تئاتر هنری است که در آن مخاطبان به دنبال پیدا کردن برخی از سوال‌های ذهنی و آرامش روحی خود به سالن‌های آن پا می گذارند. تئاتر مدرن هیچگاه در ایران و جهان به قشر مرفه تعلق نداشته و ندارد و من متوجه نمی شوم که قیمت بلیت‌های 150، 200 یا 250 هزار تومانی برای آثار نمایشی چه معنایی دارد.وی تاکید کرد: بی هیچ شکی این تئاترها برای تماشاگران واقعی نمایش تولید نشده و هدف از اجرای آنها بیشتر منافع مالی است تا رسالت فرهنگی و هنری! در حقیقت تماشگران واقعی تئاتر که این هنر به نفس و حضور آنها در تالارهای نمایشی زنده است، مخاطبان این اجرا نیستند و ادامه این روند جز آسیب رساندن به نمایش ایران، نتیجه دیگری نخواهد داشت. ** بنیاد رادی تا رسیدن به نقطه ایده آل فاصله داردمرزبان در ادامه با اشاره به فعالیت‌های بنیاد زنده یاد اکبر رادی گفت: نام و یاد رادی بی هیچ شکی با نمایشنامه ها و آثارش زنده می‌ماند و در این میان بنیاد رادی که خود من هم یکی از اعضای آن هستم با وجود فعالیت‌هایی به شکل جشنواره و برپایی مراسم بزرگداشت هنری با شکل ایده‌آل خود فاصله دارد.وی ادامه داد: فعالیت بنگاه‌های خصوصی در ایران به ویژه در بخش هنری با حرکت کند و آرامی صورت می گیرد که یکی از علت های اصلی آن مسائل اقتصادی است؛ اما نباید فراموش کنیم که برخی مواقع ممکن است بنگاه‌ها با وجود تمایل به انجام کاری، امکانات و توان اجرایی کردن آنرا در اختیار نداشته باشد.مرزبان در پایان با اعلام این خبر که در آبان ماه امسال نمایش دیگری از زنده یاد اکبر رادی را در تماشاخانه سنگلج به صحنه خواهد برد، افزود: در حال حاضر شرایط تمرین را پشت سر می‌گذاریم اما فعلا نام نمایش و بازیگران و عوامل آن را عنوان نکرده ایم تا در آینده نزدیک از طریق برگزاری نشست مطبوعاتی جزئیات این خبر را اعلام کنیم.فراهنگ**9266** 9053            "}