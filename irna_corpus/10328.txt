{"onTitr":"","titr":" ورزشکاران سازمان یافته خلخال افزایش یافت","describe":" اردبیل - ایرنا - سرپرست اداره ورزش و جوانان خلخال از افزایش 35 درصدی تعداد ورزشکاران سازمان یافته در بخش بانوان این شهرستان در نیمه اول امسال در مقایسه با زمان مشابه سال قبل خبر داد.", "text":"به گزارش ایرنا ، رقیه زادمهر روز چهارشنبه در جلسه مسئولان هیات های ورزشی المپیاد ورزشی زیر 16 سال استان اردبیل گفت: آمار ورزشکاران سازمان یافته بخش بانوان در نیمه اول پارسال هزار و 220 نفر بود که با تلاش دست اندرکاران ورزش این آمار به هزار و 585 نفر رسیده است.وی با بیان اینکه بانوان ورزشکار این شهرستان از لحاظ آمار ورزشکاران سازمان یافته رتبه دوم استان را پس از شهرستان اردبیل به خود اختصاص داده اند، گفت: سطح استفاده از مدیریت بانوان برای رشته های مختلف ورزشی نیز افزایش یافته است.وی از تقویت و تشویق هیات های ورزشی فعال و مدال آور شهرستان خبر داد و افزود: اعتبارات ورزشی هیات های مدال آور افزایش یافته و ضمن کاهش اعتبار هیات های ضعیف مدیریت آنها نیز تغییر خواهد یافت.زادمهر با بیان اینکه هیات های ورزشی این شهرستان برای اعزام ورزشکاران خود به المپیاد ورزشی زیر 16 سال استان اردبیل آمادگی دارند گفت: این المپیاد با حضور ورزشکارانی در 17 رشته ورزشی از جمله تیراندازی ، اسکیت ، والیبال ، بسکتبال ، بدمینتون ، شطرنج ، بولینگ و بیلیارد ، تنیس روی میز ، تکواندو ، دوچرخه سواری ،دو و میدانی ، ژیمناستیک شنا ، کشتی و شمشیر بازی به میزبانی شهرهای مختلف استان اردبیل برگزار می شود.او همچنین به ساماندهی گروه های کوهنوردی اشاره کرد و اظهار داشت: با راه اندازی نخستین باشگاه کوهنوردی و طبیعت گردی خلخال زمینه برای فعالیت گروه های کوهنوردی بصورت قانونی در این شهرستان فراهم شد.وی گفت: گروه های کوهنوردی قبل از حرکت به سمت قله های مرتفع باید نسبت به اخذ مجوز فعالیت خود از هیات و باشگاه کوهنوردی شهرستان اقدام کنند.خلخال در جنوب اردبیل قرار دارد.7119/6018            "}