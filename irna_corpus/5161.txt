{"onTitr":" معاون استاندار خراسان رضوی:    ","titr":" ارسال پیامک به نمایندگان مجلس از مشهد علنی صورت می گیرد","describe":" مشهد- ایرنا- معاون سیاسی، امنیتی و اجتماعی استانداری خراسان رضوی گفت: عضو سابق شورای شهر مشهد و دوستان وی بطور آشکار اعلام کرده اند برای نمایندگان مجلس شورای اسلامی پیامک ارسال نموده اند.", "text":"محمدرحیم نوروزیان روز دوشنبه در گفت و گو با خبرنگار ایرنا افزود: خلیل موحد و دوستانش که در حسینیه قرآن و عترت مشهد فعالیت دارند مدعی هستند پیامکها تهدیدآمیز نبوده و ارسال آنها تنها برای اطلاع رسانی و امر به معروف و نهی از منکر نمایندگان مجلس شورای اسلامی صورت گرفته است. وی ادامه داد: پیشتر، این افراد بطور آشکار در فضای مجازی موضوع ارسال پیامک به نمایندگان مجلس را اعلام کرده بودند و این اقدام کار پوشیده ای نبوده است. اگر این اقدامات مجرمانه بود دستگاه قضایی با آنان برخورد می کرد بنابراین ارسال پیامکها از نظر دستگاه قضایی جرم نبوده است. معاون استاندار خراسان رضوی همچنین به ارسال پیامکهای تهدیدآمیز از مشهد برای نمایندگان مجلس اشاره و بیان کرد: این نوع پیامکها  به صورت تهدیدآمیز، ناشناس و پنهان ارسال شده بودند. تیر ماه امسال یک خانم که از مشهد آنها را برای نمایندگان ارسال می کرد شناسایی، احضار و با وی صحبت شد. وی گفت: دستگاههای امنیتی پیگیری لازم را در این مورد انجام داده اند. این دو موضوع درباره ارسال پیامک به نمایندگان با یکدیگر متفاوت هستند.خرداد گذشته یکی از نمایندگان طی تذکری با استناد به ماده 149 آیین ‌نامه داخلی مجلس شورای اسلامی گفته بود: بمبارانی از پیامکهای تهدیدآمیز را از سوی افراد ذینفع و گروههای مختلف بر روی گوشیهای تلفن همراه نمایندگان برای تغییر رأی آنها نسبت به لوایح مختلف شاهد هستیم.3221/1858            "}