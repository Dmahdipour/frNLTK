{"onTitr":" وزیر آموزش و پرورش:    ","titr":" روز کودک بهانه ای برای بازنگری موانع تعلیم و تربیت است","describe":" تهران- ایرنا- وزیر آموزش و پرورش گفت: مهم‌ترین دستاورد هفته ملی کودک این است که بهانه ای برای بازنگری مسائل و موانع تعلیم و تربیت کودکان است تا یک بسیج عمومی برای توجه جدی و عمیق به حوزه کودک داشته باشیم.", "text":"به گزارش خبرنگار حوزه آموزش ایرنا، سید محمد بطحایی روز دوشنبه در حاشیه برگزاری مراسم روز جهانی کودک و در نمایشگاه ویژه این هفته، در جمع خبرنگاران اظهار داشت: در سال جاری با اتفاقات خوبی که در کانون پرورش فکری کودکان و نوجوانان می‌افتد، رویکرد و نگاه ما به حوزه پرورشی و کودک و تربیت در حال متفاوت شدن است.وی تصریح کرد: امروز شاهد یک موضوع بسیار مهم در تغییر و تحول آموزش و پرورش هستیم و آن این است که باید حافظه محوری را کنار بگذاریم و به سمت رویکردهای مهارت محور برویم، رویکردهایی که نشاط و سرزندگی را به نظام تعلیم و تربیت بر می‌گرداند.وزیر آموزش و پرورش با تاکید بر اینکه بذر سرشت و شخصیت همه افراد در دوران کودکی نهادینه می‌شود، افزود: شکل‌گیری ابعاد مختلف شخصیتی افراد در دوران کودکی قوام پیدا می‌کند هرچند دوران کودکی به چشم ما بزرگترها خیلی دیده نمی‌شود و به عنوان یک دوره که بعدها به فراموشی سپرده می‌شود به آن نگاه می‌کنیم.بطحایی یادآورشد: بر خلاف این دیدگاه، روان‌شناسان رشد معتقدند که شالوده شخصیتی و روان‌شناسی برای آینده بچه‌ها تا پیش از 7 و 8 سالگی شکل می‌گیرد و از این حیث توجه کافی به دوران کودکی حتی تا قبل از 7سالگی حائز اهمیت است.وزیر آموزش و پرورش همچنین در مراسم روز جهانی کودک که در مرکز آفرینش های فرهنگی هنری کانون پرورش فکری برگزار شد، گفت: یاد می‌کنم از کودکانی که در مناطق جنگی و در کشورهایی که مورد تعرض قرار گرفتند و با ظلم ظالمان، به خاک و خون کشیده شدند و کودکانی که با تحریم در سختی زندگی می کنند و امیدوارم به ‌زودی مانند کودکان ما با شادی زندگی کنند.بطحایی با بیان اینکه بذر شخصیت بزرگسالان در کودکی بنا نهاده می‌شود، اظهار داشت: بچه‌ها در ایام کودکی تحت تاثیر 3 محیط الگو برداری می‌کنند که اولین محیط، خانواده است به این نحو که بچه‌ها از رفتار اعضای خانواده الگو برداری می‌کنند و در خانواده عصبانی شدن، کنترل خشم و مهربانی را می‌آموزند در واقع اولین محیطی که بچه‌ها مهارت‌های زندگی را تمرین می‌کنند، خانواده است.وی دومین محیط را جمع همسالان دانست و اضافه کرد: سومین محیط، مدرسه است و ما در مدرسه به ویژه در دوره آموزش ابتدایی باید محیط های مدرسه را سرزنده‌تر و شاداب‌تر بسازیم و بچه‌ها در مدرسه بازی کردن را یاد بگیرند و در بازی کردن، یادگیری داشته باشند.وزیر آموزش و پرورش تصریح کرد: محیط های مدرسه باید با محیط زندگی نزدیکی داشته باشد و بچه ها باید در مدرسه کودکی کنند اما خیلی وقت‌ها توقعاتی که از بچه‌ها داریم همان آرزوی بزرگسالی‌‌مان است به این معنا که توقع داریم بچه‌ها مثل بزرگسال رفتار کنند و در نتیجه محیط مدرسه، محیطی خشک و کسالت آور می‌شود.ویژه برنامه های  هفته ملی کودک  که از 14 مهر در مرکز آفرینش های فرهنگی هنری کانون پرورش فکری کودکان و نوجوانان آغاز شده تا 20 مهر ادامه دارد.علمی**1883**1440            "}