{"onTitr":"","titr":" نماینده مجلس: تصویب FATF  بهانه را از دشمن می گیرد","describe":" شیراز- ایرنا- نماینده مردم شیراز در مجلس شورای اسلامی گفت: تصویب لوایح چهارگانه مرتبط با FATF  (کارگروه ویژه اقدام مالی)، به شفاف سازی منجر می شود و بهانه را برای تحرکات ضد ایرانی از دشمنان ملت می گیرد.", "text":"به گزارش ایرنا، مسعود رضایی این سخنان را پنجشنبه در جمع تعدادی از دانشجویان بیان کرد که با هدف بیان انتقاد خود به تصویب لوایح چهارگانه در مقابل دفتر نمایندگان مردم شیراز در مجلس شورای اسلامی حضور یافته بودند. این نماینده مجلس در ادامه سخنان خود با اشاره به اتهام زنی ناروای دشمنان ملت در سطح بین الملل گفت:  تصویب لوایح چهارگانه به مثابه فریاد زدن با صدای بلند در جهان است و تصویب این لوایح، سندی بر شفافیت عملکرد ایران است. وی اظهار داشت: به ثمر رسیدن این لوایح و تبدیل آنها به قانون می تواند تبلیغات منفی علیه ایران را خنثی و آنها را در پیگیری اهداف خصمانه نومید نکند. در این میان، برخی دانشجویان با اشاره به مواضع رئیس جمهوری آمریکا، وی را فردی دیوانه و غیرقابل اعتماد خواندند که رضایی نیز در پاسخ به آنها گفت که باید با اتخاذ سیاست های مناسب در حوزه قانون و عرصه دیپلماسی، بهانه را از دشمنان ملت ایران بگیریم. نماینده مردم شیراز در مجلس با اشاره به صدور قرار موقت دیوان کیفری بین المللی لاهه در زمینه  لغو تحریم های دارویی، غذایی، بشردوستانه و هوایی آمریکا علیه ایران، گفت: موفقیت در این مصاف حقوقی، نشان می دهد که باید با تدابیر مناسب ضمن بی اثر کردن اقدامات خصمانه دشمنان، برای استیفای حداکثری منافع ملی بکوشیم که تصویب لوایح چهارگانه نیز در این راستا است. قضات دیوان لاهه روز چهارشنبه 11 مهرماه جاری به اتفاق با اعلام اینکه صلاحیت رسیدگی به شکایت ایران از آمریکا به سبب نقض عهدنامه مودت و روابط اقتصادی و حقوق کنسولی سال 1955بین دو کشور را دارند، رای به لغو تحریم های دارویی، غذایی،بشردوستانه و هوایی آمریکا علیه ایران دادند.به گفته حسینعلی امیری معاون پارلمانی رییس جمهوری، لوایح مرتبط با کارگروه ویژه اقدام مالی (FATF ) برای استاندارد سازی و ساماندهی نظام بانکی و ارتباط بانک های ایران با بانک ها و موسسات مالی دنیا هستند.گروه ویژه اقدام مالی یک نهاد فراملی ناظر بر مقررات و قوانین کشورهای مختلف برای سنجش میزان کارایی آن‌ها در مبارزه با پولشویی است.به گفته اکبر رنجبرزاده عضو هیات رئیسه مجلس،  نشست فوق العاده کمیسیون امنیت ملی و سیاست خارجی مجلس درباره گروه ویژه اقدام مالی FATF یکشنبه آینده در محل کمیسیون تلفیق و در صورت افزایش تعداد نمایندگان در صحن برگزار می شود.6122/ 2027            "}