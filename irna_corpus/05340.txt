{"onTitr":" دیدار سفیر ایران با رئیس جمهوری عراق؛    ","titr":" برهم صالح: بر گسترش روابط با ایران تاکید داریم","describe":" بغداد - ایرنا - 'برهم صالح' رئیس جمهوری جدید عراق بر اهمیت گسترش روابط کشورش با جمهوری اسلامی ایران تاکید کرد.", "text":"به گزارش ایرنا، رئیس جمهوری عراق یکشنبه شب در دیدار 'ایرج مسجدی' سفیر جمهوری اسلامی ایران در بغداد با وی در محل قصر سلام (صلح) با اشاره به ریشه های مشترک و روابط دیرینه دو کشور، خواستار تعمیق آن در ابعاد مختلف شد. برهم صالح گفت: در تماس های تلفنی با روسای کشورهای منطقه و دیدارهای خود با سفرای مختلف بر ضرورت کاهش تنش در منطقه و گسترش روابط با ایران تاکید کرده است. وی گفت: گسترش روابط و تعامل میان کشورهای منطقه به سود عراق و تمامی منطقه خواهد بود.   سفیر جمهوری اسلامی ایران در بغداد نیز در این دیدار ضمن تبریک انتخاب برهم صالح بعنوان رئیس جمهوری عراق بر آمادگی خود برای تلاش هر چه بیشتر برای گسترش روابط میان دو کشور تاکید کرد.برهم صالح نامزد اتحادیه میهنی کردستان عراق در جلسه عصر سه شنبه گذشته پارلمان عراق در دور دوم رای گیری نمایندگان پارلمان عراق با پیروزی قاطع (219 در مقابل 22 رای) بر رقیب اصلی خود فواد حسین نامزد حزب دموکرات کردستان عراق، سومین رئیس جمهوری عراق برای چهارمین دوره ریاست جمهوری این کشور پس از سقوط دیکتاتوری صدام معرفی شد. وی بلافاصله پس از انتخاب بعنوان رئیس جمهوری و ادای سوگند قانون اساسی، عادل عبدالمهدی را مامور تشکیل کابینه جدید این کشور کرد. عبدالمهدی پیش تر مورد توافق عمده ائتلاف های پیروز در انتخابات پارلمانی 22 اردیبهشت این کشور قرار گرفته بود و بدون مخالفت مشخصی بعنوان نخست وزیر جدید معرفی شد. خاورم*2*380**            "}