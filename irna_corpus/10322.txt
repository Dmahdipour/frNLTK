{"onTitr":"","titr":" مجلس، مظهر اعلای حاکمیت مردم","describe":" تهران- ایرنا- به‌راستی اگر در کشوری، مبتنی بر مردمسالاری، مجلس با داشتن شأن رفیعی نتواند نسبت به استیفای حقوق اساسی قانون‌گذاری خود اقدام نماید، چگونه می‌توان انتظار داشت، شهروندان عادی کشور، امید به رعایت حقوق شهروندی داشته باشند؟", "text":"کمال‌الدین پیرمؤذن نماینده مجلس شورای اسلامی در یادداشتی در روزنامه آرمان، نوشته است: جایگاه مقتدرانه و قانونی مجلس و حفظ حریم آن در مقام ایفای وظایف قانونگذاری و امر کنترل و نظارت را بایستی همگان پاس بدارند. برای ارتقای کیفیت زندگی ایرانیان و رفع مشکلات معیشتی مردم و به‌ویژه جلوگیری از بار شدن هزینه‌های نامناسب بر دوش مردم، کشور به جد احتیاج به قوانین روزآمد و شفاف، توسعه اقتصادی بین‌المللی و جذب سرمایه‌گذاری موثر خارجی و داخلی دارد. نمایندگان ملت، باید خود بکوشند از اصول قانون‌گذاری صاحب اختیار مجلس صیانت کنند و نظارت را به مثابه یک سیستم و فرآیند همه‌جانبه و فراگیر در کل نظام جمهوری اسلامی نهادینه و مستقر سازند. با پرهیز از ملاحظه‌کاری و مصلحت‌کاری بی‌مورد و حرکت در جهت حل مشکلات اساسی ملت، به داد ملت برسند. نمایندگان در صندلی‌هایی تکیه زده‌اند که روزگاری محل جلوس مدرس‌ها بود وبا این اعتبار، ترس از تصویب قوانین حافظ منافع ملک و ملت، با رفتار مدرس‌گونه همخوانی ندارد و همه فعالیت‌های پسندیده مجلس را، این گونه کردار، در سطح کشور و دنیا، در عصر شتاب تاریخ، زیر سوال می‌برد. باید دنیا را ببینیم و اذهان خود را متحول سازیم، بی‌تردید نمایندگان مجلس شورای اسلامی با تکمیل فرآیند FATF و تصویب استانداردهای بین‌المللی نظام بانکی، روند تثبیت واقعی نرخ ارز و از میان رفتن حباب ساختگی در بازار را تداوم بخشیدند و به اقتصاد ایرانی و فرهنگ ایران‌زمین با تکیه بر پیشینه درخشان آن، بیش از پیش، توجه و اهتمام و شجاعت نشان دادند، چراکه بنیانگذار فقید نظام اشعار نموده‌اند: آن چیزی که ملت‌ها را می‌سازد، فرهنگ صحیح است. توفیق مجلس برای حاکمیت قانون در قانون‌گذاری شجاعانه و آزادانه و در نظارت موثر عموم صاحب منصبان کشورکردار و گفتار مدرس‌وار نمایندگان محترم را می‌طلبید. به‌راستی اگر در کشوری، مبتنی بر مردمسالاری، مجلس با داشتن شأن رفیعی نتواند نسبت به استیفای حقوق اساسی قانون‌گذاری خود اقدام نماید، چگونه می‌توان انتظار داشت، شهروندان عادی کشور، امید به رعایت حقوق شهروندی داشته باشند؟ مردم انتظار دارند نمایندگان آنان در مجلس با تصویب قوانین کارساز و چاره‌ساز موقعیت اقتصادی و بین‌المللی بهتری برای هموطنان و ایران رشید اسلامی فراهم کنند، چراکه هم نیاز جدی امروز جامعه ایرانی بود و هم تمدن ایرانی‌ها، درخشان‌تر از تمام ملل جهان است واز هیچ دولت بیگانه‌ای نباید بترسد و در انتها باید تاکید کرد؛ «مرگا به من که با پر طاووس عالمی/ یک موی گربه وطنم را عوض کنم».*منبع: روزنامه آرمان،1397،7،11**گروه اطلاع رسانی**1893**9131            "}