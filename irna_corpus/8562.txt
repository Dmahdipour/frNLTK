{"onTitr":"","titr":" کشاورزان خراسان شمالی برای امهال وام بانکی تعجیل کنند","describe":" بجنورد- ایرنا- معاون اعتبارات و بانکداری شرکتی بانک کشاورزی خراسان شمالی گفت: با توجه به ابلاغ امهال وام کشاورزان خسارت دیده از حوادث طبیعی، از  آنها خواست تا هر چه زودتر برای امهال وام خود اقدام کنند.", "text":"سیدمحمود سیدالحسینی روز پنجشنبه در گفت و گو با خبرنگار ایرنا اظهار داشت: بر اساس بند خ ماده 33 قانون برنامه پنج ساله ششم توسعه سال 97، 14 هزار کشاورز استان مشمول استفاده از طرح امهال هستند.وی افزود: کشاورزان بدهکاری که سررسید وامشان تا 6 شهریور ماه امسال باشد، می توانند به همراه ضامن و وثیقه گذاران با مراجعه به یکی از شعب بانک کشاورزی استان برای امهال وام خود اقدام کنند. وی تصریح کرد: در این طرح، وام کشاورزان تا سه سال امهال می شود و دولت پرداخت سود تسهیلات این سه سال را تقبل کرده است.سیدالحسینی گفت: اصل، سود و وجه التزام وام کشاورزان بدهکار تا تاریخ اقدام برای امهال وام، برای سه سال تقسیط می شود و سود این سه سال توسط دولت به بانک پرداخت خواهد شد از این رو کشاورزانی که زودتر برای امهال اقدام کنند، مبلغ کمتری را بابت سود و دیرکرد پرداخت خواهند کرد. معاون اعتبارات و بانکداری شرکتی بانک کشاورزی خراسان شمالی خاطرنشان کرد: کشاورزان استان که مشمول این طرح هستند یکهزار و 900 میلیارد ریال بدهکار هستند. وی با اشاره به اینکه برخی از کشاورزان که تاریخ سررسید وامشان پس از 6 شهریورماه امسال است از اینکه مشمول این طرح نشده اند، گلایه مند هستند گفت: پیگیری هایی برای اینکه زمان تاریخ سررسید وام کشاورزان، پایان امسال تعیین شود انجام شده است که امید می رود به نتیجه برسد.سیدالحسینی افزود: بار مالی این طرح برای دولت در صورتی که تمام کشاورزانی که تاریخ سررسیدشان تا پایان امسال است مشمول این طرح شوند در این استان، 700 میلیارد ریال است. معاون اعتبارات و بانکداری شرکتی بانک کشاورزی خراسان شمالی گفت: اکنون در این استان هشت هزار و 500 نفر از کشاورزان بدهکار و خسارت دیده از حوادث طبیعی و غیرمترقبه مشمول طرح امهال نشده اند و نمی توانند از این فرصت استفاده کنند.خراسان شمالی 344 هزار هکتار عرصه کشاورزی دارد و بخش زیادی از مردم در این بخش اشتغال دارند. 7185/ 6042            "}