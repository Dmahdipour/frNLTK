{"onTitr":" تولیت آستان مقدس سید علاء الدین حسین (ع):    ","titr":" انهدام داعش در 3 مایلی آمریکایی ها اقتدار ایران را نشان داد","describe":" شیراز- ایرنا- تولیت آستان مقدس سید علاء الدین حسین (ع) (آستانه) شیراز گفت: انهدام اهداف مورد نظر علیه سران گروه تکفیری و تروریستی داعش در فاصله سه مایلی محل استقرار نیروهای آمریکایی درسوریه، اقتدار و توانمندی ایران اسلامی را نشان داد.", "text":"به گزارش ایرنا، حجت الاسلام سید محی الدین طاهری شامگاه چهارشنبه این سخنان را در حاشیه آیین غبارروبی مضجع شریف حضرت سید علاء الدین حسین (ع) که با حضور فرماندهای ارشد سپاه، ارتش و نیروی انتظامی در استان فارس برگزار شد، مطرح کرد. دبیر اجرایی جامعه روحانیت شیراز خطاب به فرماندهان نظامی حاضر در این آیین اظهار داشت: اگر سرمان بالاست و با قدرت در مقابل دنیا ایستاده ایم و اگر این افتخار نصیب این کشور شده که با موشک های ساخت خودش سه مایلی مرکز آمریکا در سوریه را هدف قرار می دهد، به خاطر قدرت و شهامت شماست و این شما هستید که این قدرت را برای این نظام اسلامی رقم زده اید. روابط عمومی کل سپاه پاسداران انقلاب اسلامی بامداد دوشنبه نهم مهرماه جاری با انتشار اطلاعیه‌ای، از هدف قرار دادن مقر سرکردگان جنایت تروریستی اهواز خبر داد. در این عملیات که با نام «ضربت محرم» و با رمز مقدس «یا حسین (ع)» انجام شد، 6 فروند موشک بالستیک میان برد از پایگاه های موشکی نیروی هوا فضای سپاه در غرب کشور شلیک شد و از فاصله 570 کیلومتری، جنایتکاران در شرق فرات در کشور سوریه را هدف قرار داد.در بیانیه سپاه آمده است که متعاقبا 7 فروند پهپاد رزمی این نیرو هم مواضع و مقرهای تجمع و پشتیبانی تروریست های مزدور استکبار جهانی را بمباران کردند.حمله موشکی سپاه به تلافی اقدام تروریست‌های مسلح در اهواز صورت گرفت. افرادی مسلح صبح 31 شهریور در جریان رژه نیروهای مسلح به مناسبت آغاز هفته دفاع مقدس در اهواز، با پوشیدن لباس مبدلِ سپاه و بسیج به مردم و جایگاه مسئولان، فرماندهان ارشد نظامی و انتظامی حمله کرده بودند.در این حادثه تروریستی 24 نفر شهید و 60تن مجروح شدند. کودکان و غیرنظامیان در میان قربانیان هستند.عملیات موشکی «ضربت محرم» علیه مواضع تروریست‌های داعش، سومین عملیات از این دست حملات موشکی سپاه پاسداران انقلاب اسلامی، پس از انهدام مواضع نیروهای داعش در دیرالزور سوریه و مقر عملیاتی و فرماندهی نیروهای حزب دمکرات کردستان در منطقه اقلیم، است.یک مقام وزارت دفاع آمریکا پس از عملیات موشکی علیه گروه تکفیری داعش در گفت وگو با خبرگزاری سی‌ان‌ان گفت: موشک‌های سپاه پاسداران انقلاب اسلامی ایران که به مقر سرکردگان جنایت تروریستی اهواز شلیک شده، در فاصله کمتر از سه مایلی (5 کیلومتری) نظامیان آمریکایی فرود آمده است.** تجلیل از نقش آفرینی سپاه و ارتش در بازسازی مناطق زلزله زده تولیت آستان مقدس حضرت سید علاء الدین حسین (ع) در بخش دیگری از سخنان خود گفت: تاکنون آنچه پیروزی نصیب این مملکت شده از فداکاریهای شما سپاهیان و ارتشیان عزیز بوده و در همه صحنه ها حضور شما بوده است که مملکت را بیمه کرده است.وی ادامه داد: شما چشم و چراغ این ملت و نظام مقدس و  بازوان قدرتمند رهبر معظم انقلاب هستید که در همه ی وانفساها به یاری این ملت شتافتید و در همه فراز و نشیب ها این مملکت را از توطئه های دشمنانی که دندان تیز کرده بودند نجات دادید. حجت الاسلام طاهری افزود: ما زحمات نیروهای نظامی و انتظامی در دفاع از کیان اسلام و نظام اسلامی را هیچ وقت و حتی دقیقه ای فراموش نمی کنیم و همانگونه که مقام معظم رهبری فرمودند اگر این تلاش ها نبود، امروز باید شاهد حضور داعش و تکفیری ها در ایران اسلامی بودیم. وی اظهار داشت: اگر سپاه و ارتش در زلزله سال گذشته در غرب کشور نبودند معلوم نبود که مردم درد کشیده آنجا چه وضعی پیدا می کردند، حضور مردانه شما مرهمی بر زخم های مردم کرمانشاه بود و مطمئن باشید که مردم آن خطه زحمات شما را فراموش نخواهند کرد. دبیر اجرایی جامعه روحانیت شیراز گفت: مردم از شما مردان دلیر نظامی و انتظامی انتظار دارند همانگونه که در سختی ها و مشکلات در کنارشان بودید و پیروزی را برایشان رقم زدید امروز هم که در اثر برخی سوء مدیریت ها و دشمنان بیرونی و داخلی با مشکلات مواجهه هستند با همه قدرت و توان و با استفاده از تمام ظرفیت خود در دهه 40 سالگی پیروزی انقلاب اسلامی پیروزی اصلی که در واقع مبارزه با قدرتهای غربی است را باز هم نصیبشان نمایید . در این آیین غبارروبی، فرمانده ارشد سپاه فجر استان، فرمانده ارشد منطقه نظامی استان های فارس و کهگیلویه و بویراحمد، جانشین فرمانده انتظامی استان و جمعی دیگر از فرماندهان نظامی و انتظامی حضور داشتند.حضرت سید علاء الدین حسین (ع) از فرزندان امام موسی کاظم (ع) است که مرقد مطهرش در شیراز زیارتگاه مردم و گردشگران این شهر است. 7375/ 2027            "}