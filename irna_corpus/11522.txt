{"onTitr":"","titr":" پدر هندبال همدان درگذشت","describe":" همدان- ایرنا- «حمید کرم بیگی» که همواره از وی به عنوان پدر ورزش هندبال استان همدان یاد می شود، دار فانی را وداع گفت.", "text":"به گزارش روز سه شنبه ایرنا، مرحوم کرم بیگی پس از سال ها تحمل بیماری سرطان، عصر دیروز دوشنبه در سن 60 سالگی درگذشت.وی از پیشکسوتان و مربیان ارزنده ورزش هندبال همدان در ده های گذشته بود و دو دوره نیز به عنوان رئیس هیات هندبال این استان خدمت کرد.  این فرهنگی بازنشسته شروع ورزش هندبال در همدان را از آموزشگاه ها و مدارس استارت زد و با کمک سایر علاقه مندان توانست پایه های این رشته ورزشی را در سطح استان شکل دهد.مرحوم کرم بیگی بیش از 30 سال در ورزش هندبال فعالیت داشت و هندبالیست های همدانی وی را به عنوان «پدر هندبال همدان» می شناختند.وی جزو معدود مربیان کشور بود که به رغم امکانات ناچیز ورزش هندبال در همدان توانست نسبت به اجرایی کردن طرح استعدادیابی و پرورش نخبه ها موفق عمل کند.مرحوم کرم بیگی در دهه های گذشته با شناسایی و پرورش استعدادهای نخبه نظیر مهدی خوشقدم، رضا قاسمیان و مهدی کهبد زمینه حضورشان در تیم ملی را مهیا ساخت؛ به طوریکه جزو نفرات اصلی تیم ملی جای گرفتند و توانستند بارها برای استان همدان افتخارآفرین باشند.از آن مرحوم همچنین به عنوان بانی ایجاد رشته هندبال بانوان نیز یاد می شود چراکه وی با تاکید بر لزوم توجه به ورزش بانوان، زمینه آموزش های مبتدی تا حرفه ای را برای این قشر در هندبال ایجاد کرد.پدر هندبال همدان با برگزاری دوره های متعدد آموزشی زمینه رشد و بالندگی بانوان در ورزش هندبال را فراهم ساخت و از این طریق مربیان ارزنده ای در بخش بانوان وارد میادین این رشته ورزشی شدند.ثمره این توجه و برنامه ریزی مرحوم کرم بیگی امروزه در تیم های مختلف ملی و مسابقات باشگاهی و قهرمانی کشور به خوبی رویت می شود.از دیگر خدمات ارزنده آن مرحوم می تواند به ایجاد 21 کانون هندبال استانی شامل هشت کانون در بخش آقایان و 13 کانون در بخش بانوان اشاره کرد.این اقدام وی باعث جهش قابل توجه در استعدادیابی و پرورش نخبه و درخشش آنها در میادین ملی شد.سقوط تیم لیگ برتری هندبال همدان در سال 94 تلخ ترین خاطره ای است که مرحوم کرم بیگی همواره از شرایط پیش آمده افسوس می خورد.با تلاش‌های بازیکنان پس از سال‌ها سرانجام تیم هندبال مردان این استان سال 94 به لیگ برتر راه یافت اما متاسفانه به دلیل مشکلات مالی این تیم در همان سال نخست به لیگ یک سقوط کرد.پدر هندبال همدان پس از سقوط این تیم نا امید نشد و زمینه حضور در لیگ یک را مهیا ساخت اما 300 میلیون ریال ورودی شرکت در مسابقات باشگاهی مانع از حضور تیم همدانی در لیگ یک شد.آرزوی وی همواره حضور دوباره هندبال این استان در لیگ کشور بود.مرحوم کرم بیگی در آخرین گفت وگوی رسانه ای خود در این خصوص گفت: اگر بی‌پولی نبود، این بازیکنان در یک تیم همدانی بازی می‌کردند و با حضور یک تیم همدانی در لیگ برتر هندبال، بازیکنان با استعداد همدانی هم در تیم ملی حاضر می‌شدند.نائب رئیس هیات هندبال همدان با اشاره به کارنامه مرحوم کرم بیگی در دهه های گذشته گفت: همه هندبالیست های همدانی فرزندان و شاگردان وی بودند و به واقع یک پدر نمونه بود.سحر فرجی افزود: مرحوم کرم بیگی به رغم تنگناهای مالی، همواره در راستای اجرایی شدن تقویم سالیانه هندبال اقدام های اثربخش داشت و با وجود وی هندبال در همدان شکل رسمی گرفت.وی اضافه کرد: این پیشکسوت هندبال جزو معدود مربیان کشور بود که توانست در عرصه سازندگی و استعدادیابی موثر واقع شود و همواره به این مهم نیز تاکید داشت.فرجی خاطرنشان کرد: مرحوم کرم بیگی در سال های گذشته با وجود بیماری سرطان، هرگز دست از کار نکشید و حضور فعالانه در تمامی برنامه ها داشت.وی، اخلاق و دلسوزی آن مرحوم نسبت به ورزش را مورد تمجید قرار داد و افزود: هندبال همدان امروز گنجی گرانبها را از دست داد.پیکر مرحوم کرم بیگی فردا چهارشنبه طی مراسمی باشکوه خاکسپاری می شود.7520/2090            "}