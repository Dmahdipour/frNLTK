{"onTitr":" نماینده مجلس    ","titr":" دلواپسان مفهوم FATF را نمی دانند","describe":" شهرکرد- ایرنا- عضو کمیسیون امنیت ملی و سیاست خارجی مجلس شورای اسلامی گفت: متاسفانه مخالفان مفهوم گروه ویژه اقدام مالی (FATF) را نمی دانند.", "text":"به گزارش ایرنا، اردشیر نوریان شنبه شب در حاشیه سی و چهارمین کارگروه ستاد تسهیل و رفع موانع تولید چهارمحال و بختیاری تاکید کرد: فردا - یکشنبه - روز سرنوشت سازی برای ایران خواهد بود. وی افزود: FATF به عنوان مجموعه ای از قوانین بین المللی برای مبارزه با جرایم سازمان یافته از حدود 10 سال قبل شکل گرفته است. به گزارش ایرنا، FATF مخفف (Financial Action Task Force) و به معنای 'گروه ویژه اقدام مالی' و در راستای مبارزه با جرایم سازمان یافته است. نوریان تصریح کرد: یکی از بندهای FATF همان CFT و در راستای کنوانسیون مقابله با منابع مالی تروریسم محسوب می شود. وی یادآور شد: FATF به کشورهای عضو 40 توصیه دارد که از این تعداد جمهوری اسلامی ایران 36 توصیه را در سال های قبل پذیرفته، اجرایی و سیستم مالی را بر آن منطبق کرده است. نماینده مردم شهرستان های شهرکرد، سامان و بن در مجلس شورای اسلامی اظهار داشت: همچنین روند تهیه لوایح چهار گانه باقیمانده شامل 'لایحه مبارزه با پولشویی'، 'لایحه مبارزه با قاچاق کالا و ارز'، 'لایحه مبارزه با جرایم سازمان یافته فراملی' و 'لایحه مبارزه با تامین مالی تروریسم' مربوط به دولت قبل از دولت تدبیر و امید است. وی گفت: از مجموع این چهار لایحه باقیمانده سه مورد در مجلس دهم تصویب شده و فردا قرار است تا لایحه الحاق دولت جمهوری اسلامی ایران به کنوانسیون بین المللی مقابله با تأمین مالی تروریسم (CFT) بررسی شود. نوریان تاکید کرد: براساس ادعای رؤسای جمهوری روسیه و چین در صورتی که جمهوری اسلامی FATF را نپذیرد، این کشورها با ایران بعد از 15 آبان سال جاری دادوستد نمی کنند. وی افزود: اکنون پیش شرط اروپا برای مراوده و رابطه با جمهوری اسلامی پذیرفتن FATF از سوی ایران است. این نماینده مجلس یادآور شد: اما این در حالی است که با تصویب FATF به طور یقین بهانه آمریکا مبنی بر انطباق نداشتن ایران با قوانین مالی دنیا گرفته می شود. نوریان اظهار داشت: امیدواریم FATF با رای قاطع نمایندگان مجلس شورای اسلامی به تصویب برسد. به گزارش ایرنا، لوایح مرتبط با کارگروه ویژه اقدام مالی (FATF) برای استاندارد سازی و ساماندهی نظام بانکی و ارتباط بانک های ایران با بانک ها و مؤسسات مالی دنیا هستند. گروه ویژه اقدام مالی یک نهاد فراملی ناظر بر مقررات و قوانین کشورهای مختلف برای سنجش میزان کارایی آن‌ها در مبارزه با پولشویی است. به باور ناظران، پیوستن ایران به FATF از آن جهات حائز اهمیت است که علاوه بر فرصت سازی مالی و اقتصادی، مسیر بازی سیاسی آمریکا و دیگر دشمنان را مسدود خواهد کرد. تاکنون 194 کشور جهان به FATF پیوسته اند. 7362/6021            "}