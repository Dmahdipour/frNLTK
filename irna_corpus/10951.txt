{"onTitr":"","titr":" بررسی واگذاری فرزند در شهرستان ها تفویض اختیار شد","describe":" مشهد- ایرنا- معاون امور اجتماعی بهزیستی خراسان رضوی گفت: با هدف تسهیل در واگذاری فرزند، بررسی پرونده متقاضیان فرزندخواندگی در شهرستان ها تفویض اختیار شد.", "text":"غلامحسین حقدادی روز سه شنبه در گفت و گو با خبرنگار ایرنا با اشاره به قوانین جدید فرزندخواندگی افزود: در این راستا تایید صلاحیت داشتن فرزند خوانده نیاز به مراجعه به مرکز استان ندارد و تمام مراحل در ادارات بهزیستی شهرستانها انجام می شود. وی اظهار داشت: پیش از این فرایند بررسی پرونده متقاضیان فرزندخواندگی از زمان اعلام تقاضا تا تائید مدارک و اوراق هویتی و تائید صلاحیت متقاضیان در کمیته استانی انجام می شد اما در روند جدید تمام این مراحل در همان شهرستان انجام می شود. وی گفت: تنها موردی که هنوز در کمیته استانی بررسی و تائید می شود، صلاحیت روانی متقاضیان است که علت آن هم ضرورت تایید پزشکی قانونی در مشهد به دلیل حضور روانپزشک معتمد دستگاه قضایی است. حقدادی افزود: سیاست اصلی در این زمینه واگذاری فرزندان به خانواده های متقاضی با هدف فراهم شدن شرایط لازم برای بزرگ شدن آنان در جمع خانواده است. پارسال تعداد واگذاری فرزندان بی سرپرست و بدسرپرست در قالب طرح های فرزندخواندگی و امین موقت به خانواده های متقاضی در این استان نسبت به سال قبل از آن 30 درصد افزایش داشت که در این راستا 310 کودک بی سرپرست و بدسرپرست به صورت فرزندخوانده یا امین موقت به متقاضیان واگذار شدند. هم اکنون حدود 380 هزار نفر در استان 6.4 میلیون نفری خراسان رضوی زیر پوشش خدمات اداره کل بهزیستی هستند. 7496 / 6053            "}