{"onTitr":"","titr":" کردهای سوریه و حمله احتمالی ترکیه","describe":" دمشق - ایرنا - کردهای سوریه شاهد تحرکات جدید نیروهای ترکیه در شرق فرات هستند و این امر سبب نگرانی آنان از حملات احتمالی آنکارا علیه مواضع کردها شده است.", "text":"به گزارش ایرنا، کردهای سوریه تاکنون براساس اعتماد به هم پیمانی خود با آمریکا و دوری از حکومت مرکزی و دولت قانونی کشورشان، از مناطق بسیاری توسط ترکیه رانده و هر بار نیز با نادیده گرفتن تجربه های پیشین، قربانی اعتماد به واشنگتن شده اند. از ابتدای تجاوز نظامی ارتش ترکیه از دی ماه سال گذشته به منطقه عفرین، گروه های مسلح کرد از آمریکا درخواست کمک و یاری کردند، اما واشنگتن نه تنها به حمایت کردها اقدام نکرد ، بلکه به صراحت اعلام کرد که منطقه عفرین در اولویت عملیاتی ارتش این کشور نیست. این موضع واشنگتن در واقع نشان داد که آمریکایی ها به ارتش ترکیه برای حمله به عفرین در آن زمان چراغ سبز نشان داده اند. آنچه که آمریکا در سوریه به دنبال آن می باشد، تنها سیطره بر منطقه شرق فرات است و حمایت قبلی واشنگتن از کردها یک ابزار سیاسی بوده است. ترکیه هم اینک 12 مرکز نظارت بر آتش بس در مناطق کاهش تنش در خاک سوریه دارد که 6 مرکز در استان ادلب، 4 مرکز در استان حلب و 2 مرکز در استان حماه قرار دارد. نگاهی به تجربه های پیشین کردهای سوریه در این باره می تواند سیر شکست های پیاپی آن ها در سایه هم پیمانی با آمریکا را روشن تر کند. هم اینک کردهای سوریه نشانه هایی از حملات احتمالی ترکیه به مواضع شان دارند به همین علت از ترس عملیات جدید نیروهای ترک در شرق فرات در حال حفر کانال در اطراف شهر تل ابیض هستند. یگان‌های مدافع خلق کرد سوریه هم در حال جدا کردن شهر تل ابیض در شمال استان رقه از مرزهای ترکیه با حفره تونل و خندق هستند. این اقدام کردها همزمان با ارسال جدید تجهیزات گسترده ارتش ترکیه به خطوط تماس با نیروهای کرد سوریه پس از آشکار شدن نشانه هایی از تنها گذاشتن آنها توسط آمریکا انجام می شود. **حفر کانال در اطراف شهر تل ابیض رسانه های مخالف سوریه روز گذشته(سه شنبه)به نقل از منابعی که هویت آنها را اعلام نکردند، افزودند: یگان های کرد سوری از دو هفته پیش در حال حفر تونل و کانال در اطراف شهر تل ابیض و داخل آن هستند. بر پایه این گزارش عملیات حفر تونل از جنوب شهر تل ابیض تا نیروگاه برق در جنوب غرب آن ادامه دارد. این عملیات پس از پر شدن کانال حفر شده از آب در یکی از مناطق متوقف شد و یگان‌های مدافع خلق کار حفر کانال جدید را در منطقه الطویحینه میان روستای المنبطح در شمال غرب تل ابیض در مرزهای ترکیه آغاز کردند. کردهای سوریه این تونل ها و مقرهای ایجاد شده را با بتن های مسلح مستحکم کردند و این اقدام با حفاظت شدید از طریق دور کردن شهروندان از منطقه و تغییر مسیر راه ها انجام می شود. عملیات حفر کانال در اطراف تل ابیض همزمان با عملیات مشابهی توسط یگان های کرد در شهر منبج در شرق حلب در حال انجام است. خبرگزاری آناتولی ترکیه جمعه گذشته اعلام کرد که یگان های مدافع خلق کردی از زمان تسلط بر شهر منبج در حال حفر کانال و ایجاد سنگر و خاکریزهای خاکی در اطراف این شهر هستند. کارشناسان این اقدام کردها را در پاسخ به تهدیدات نظام ترکیه به پاکسازی منبج و مناطق شرقی فرات از یگان های مدافع خلق می دانند. رئیس جمهوری ترکیه تاکنون بارها اعلام کرده است که هدف آینده ارتش این کشور پاکسازی شرق فرات است. رجب طیب اردوغان آخرین بار در مجمع عمومی سازمان ملل گفت: کشورش قصد دارد بخش دیگری از مناطق سوریه را از منبج تا مرزهای سوریه و عراق پاکسازی کند.**تشکیل لشکر جدیدکردهای سوریهنیروهای دموکراتیک سوریه روز گذشته(سه شنبه) در بیانیه ای اعلام کردند که لشکر جدیدی را شامل 800 نیرو در شهر رقه تشکیل دادند. این دومین لشکر در شهر رقه است که با نام شهید علی العراقی نامگذاری شده است. این لشکر پس از یک دوره آموزشی 45 روزه با گروهی 800 نفره از ساکنان شهر رقه تشکیل شده که سه تیپ زیر مجموعه دارد. تشکیل این لشکر در آستانه سالروز تسلط نیروهای دموکراتیک سوریه در شهر رقه و پاکسازی آن از گروه تروریستی تکفیری داعش و همزمان با نبرد این نیروها با باقیمانده های داعش در شرق دیرالزور و هرگونه تحرکات احتمالی انجام شده است. نیروهای دموکراتیک سوریه در اواخر سال 2017 و پس از تصویب قانون دفاع محلی یک مرکز سربازگیری اجباری را در شهر طبقه تاسیس و سربازی را برای ساکنان این مناطق اجباری اعلام کردند. این قانون با مخالفت و خشم مردمی در مناطق شرق سوریه رو به رو شد.  **ارتش ترکیه در انتظار فرمان عملیات در شرق فرات سخنگوی شورای عشایر و قبایل سوریه وابسته به مخالفان این کشور در ترکیه هم اعلام کرد که حفر کانال توسط یگان‌های مدافع خلق (کردها) در چارچوب تصمیم ترکیه برای پاکسازی منطقه انجام می شود. مضر حماد الاسعد افزود: ارتش ترکیه در انتظار فرمان آغاز عملیات در شرق فرات به صورت گسترده است. وی با اشاره به مواضع آمریکا در قبال عملیات ارتش ترکیه در شرق فرات، گفت: واشنگتن نیز به خاطر کردها ترکیه را به عنوان یک هم پیمان تنها نمی گذارد. پارلمان ترکیه چند روز پیش عملیات ارتش این کشور در عراق و سوریه را تمدید کرد و ارتش ترکیه در روزهای گذشته تجهیزات گسترده‌ای را به مناطق روبه‌روی راس العین، تل ابیض، قامشلی، عین دیوار و نهر دجله اعزام و مستقر کرده است. این اقدام ترکیه سبب ترس بیشتر یگان‌های مدافع خلق سوریه از نزدیک بودن عملیات ارتش ترکیه شده است. گزارش از حسینعلی راشکی خاورم**8005*1436*            "}