{"onTitr":"","titr":" بارندگی شدید پاییزی شالیزارهای مازندران را ورس کرد","describe":" ساری - ایرنا - بارندگی های رگباری همراه با باد شدید عصر جمعه و امروز شنبه سبب شد تا بیشتر شالی های کشت دوم  در مرحله خوشه دهی دچار خسارت  ' ورس ' (خوابیدن ساقه شالی ) شوند.", "text":"به گزارش خبرنگار ایرنا، بر اساس اعلام سازمان جهاد کشاورزی مازندران امسال حدود 25 هزار هکتار از زمین های شالیزاری استان زیر کشت دوم برنج ( نشای مجدد ) رفته است.مشاهدات خبرنگاران از شهرستان های بابل ، آمل ، بابلسر و فریدونکنار نشان می دهد که بیشتر شالی های کشت دوم در زمین های حوزه آبریز هراز به سبب بارش های رگباری و شدت وزش باد ، به طور صد درصد دچار خسارت ورس شدند.بر پایه آمار هواشناسی مازندران در 24 ساعت گذشته 262 میلیمتری باران در استان باریده است و شدت باد نیز با سرعت 40 تا 90 کیلومتر در ساعت بود.**عقیم شدن دانه های خوشه های برنج  معاون موسسه تحقیقات برنج کشور مستقر در آمل روز شنبه در گفت و گو با خبرنگار ایرنا گفت: کشاوزانی که توصیه جهاد کشاورزی مازندران در باره خودداری از کشت دیرهنگام برنج را نادیده گرفتند، با بارندگی روز گذشته و امروز دچار خسارت شدند.کارشناسان جهاد کشاورزی مازندران مرداد ماه امسال به برنجکاران توصیه کرده بودند تا از کشت دوباره برنج در شالیزارها از بیستم مرداد ماه به بعد خودداری کنند.این کارشناسان سرمازدگی و بارندگی ناگهانی و سیل آسای فصل پاییز را مهم ترین تهدید برای کشت دوباره و دیرهنگام شالی اعلام کرده بودند.عبدالرحمان عرفانی در عین حال گفت که نشاهایی که تا قبل از بیستم مرداد کشت دوباره شده اند، اکنون در مرحله سفت شدن دانه قرار دارند و ورس شدن ساقه شالی تنها 20 تا 40 درصد به این شالیزارها خسارت می زند.وی با بیا اینکه مدت زمان به بار نشستن خوشه و به مرحله درو رسیدن رقم  طارم محلی در مازندران 85 روز است ، اظهار داشت: جهاد کشاورزی چندین بار هشدار داده بود که با توجه به اهمیت شرایط آب و هوایی روزهای فصل پاییز برای به بار نشستن خوشه های برنج کشت دوم، نشاکاری پس از 20 مرداد با خطرپذیری بالا همراه خواهد بود.این کارشناس کشاورزی آفت ساقه خوار نسل چهارم و سرمای احتمالی فصل پاییز را مهم ترین تهدید برای کشت دوم برنج پس از موعد تعیین شده دانست و تاکید کرد: بروز هر یک از دو تهدید همه زحمت ها، هزینه ها و دسترنج های کشاورزان را بر باد می دهد.کشت دوم برنج نیز همانند کشت یکم نیازمند صرف هزینه های شخم و شیار، دستمزد نشاکاری، آبیاری و سمپاشی و دیگر کارهای ضروری برای نگهداری است که در صورت از بین رفتن محصول به علت تاخیر در کشت، کشاورزان دچار ضرر و زیان غیرقابل جبران خواهند شد.این محقق و پژوهشگر برنج  مازندران گفت: اگرچه کشت دوم برنج امسال به دلیل کمبود آب نسبت به سال گذشته 40درصد کمتر شده است اما بیشتر شالیکاران با  بارندگی اندک مرداد ماه ، پس از بیستم مرداد و تا دهه اول شهریور مشغول شخم و شیار و نشا کاری دوباره بودند.وی بیان داشت :به طور یقین این شالیزارها که اکنون در اثر بارندگی روز گذشته دچار ورس شدند ، به صورت صددرصد به مرحله خوشه دهی نخواهند رسید و با پوکی دانه مواجه می شوند. کشت دوباره برنج به دو صورت 'نشای مجدد' و 'پرورش ساقه' یا 'رتون' و به اصطلاح محلی 'دوباره نوج' انجام می شود. در روش اول کشاورزان اقدام به آماده سازی دوباره شالیزار کرده و نشای مجدد انجام می دهند ، ولی در روش دوم ساقه های باقی مانده از کشت نخست دوباره جوانه زده و پرورش داده می شود تا تبدیل به شالی شود. در حال حاضر بر اساس اعلام سازمان جهاد کشاورزی شالیکاران در حال برداشت کشت برنج  دونوج ( رتون ) هستند.امسال حدود 30 هزار هکتار از شالیزارهای استان مازندران زیر کشت دونوج رفته است.مازندران سالانه با تولید حدود یک میلیون تن ، 42درصد برنج کشور را تامین می کند.بر اساس پیش بینی هواشناسی مازندران  میزان بارش ها از  غرب استان  از عصر امروز شنبه کاسته می شود و بارش ها بیشتر در شرق استان رخ می دهد.بارش باران در این استان تا بامداد فردا یکشنبه 15 مهر ماه ادامه خواهد داشت و این سامانه بارشی شمالی پس از آن از مازندران خارج می شود.بر اساس پیش بین هواشناسی مازندران سامانه دیگر بارشی اواسط هفته جاری از جنوب وارد استان می شود ولی بارش ها از شدت کمتری برخوردار خواهد بود.  6990/1654            "}