{"onTitr":"","titr":" روستا‌ها در توسعه زنجان نقش محوری دارند","describe":" زنجان - ایرنا - مدیرکل بنیاد مسکن انقلاب اسلامی استان زنجان گفت: نقش روستا‌ها در توسعه همه جانبه زنجان و کشور، محوری است و باید این مهم همواره در برنامه ریزی ها مد نظر باشد.", "text":"سجاد صنعتی منفرد روز دوشنبه در گفت و گو با خبرنگاران افزود: توسعه روستاها ارتباط تنگاتنگ و یکپارچه ای با افزایش تولید داخلی و تحقق اهداف اقتصاد مقاومتی دارد.مدیرکل بنیاد مسکن انقلاب اسلامی استان زنجان گفت: برنامه ریزی برای توسعه روستایی، فرآیندی هدفمند با مشارکت روستاییان است، که نتیجه آن توسعه در ابعاد اقتصادی، اجتماعی و فرهنگی خواهد بود.صنعتی منفرد تاکید کرد: پس از انقلاب اسلامی خدمات قابل توجهی برای بهبود زندگی روستاییان ارائه و این موجب استمرار پایداری فضاهای روستایی شده است.وی ادامه داد: اهداف عمده برنامه ریزی برای روستاها، بالا بردن سطح زندگی در روستاها، ایجاد فرصت های اشتغال در روستا، توجه به عقب ماندگی زندگی اجتماعی - اقتصادی و جلوگیری از تخریب مناظر طبیعی روستاهاست.صنعتی منفرد گفت: برای پیشبرد روند توسعه روستایی نیازمند استفاده از مشارکت و توانمندی‌های دهیاران و روستاییان برای عمران و توسعه مناطق روستایی در همه ابعاد هستیم.مدیرکل بنیاد مسکن انقلاب اسلامی استان زنجان تصریح کرد: امسال ویژگی های مسکن روستایی در قالب یک طرح در بیش از چهار هزار و 300 واحد مسکونی 211 روستای این استان آمارگیری و مورد ارزیابی کلی قرار می گیرد، همچنین این طرح برای چهارمین بار است که در سطح استان اجرا می شود.صنعتی منفرد اظهار داشت: این طرح به سازماندهی مسکن روستایی، ساماندهی و ایجاد امکانات رفاهی، همچنین بهبود وضعیت مسکن روستاییان کمک کرده و اجرای آن در کنار سایر طرح های عمرانی گام مهمی در این راستا به شمار می رود.وی افزود: اجرای 150پروژه طرح هادی در روستاهای بالای 20 خانوار این استان طی سال جاری برنامه ریزی شده است.به گزارش ایرنا، میانگین اجرای طرح هادی روستایی در سطح کشور 42 درصد و در استان زنجان 51 درصد است که در این زمینه استان زنجان بالاتر از میانگین کشوری قرار دارد.در سطح استان زنجان در مجموع بیش از 91 هزار واحد مسکن روستایی وجود دارد. یکی از مهمترین اهداف و رسالت های بنیاد مسکن انقلاب اسلامی، تامین مسکن محرومان و اقشار کم درآمد است، به طوری که از ابتدا تا پایان سال قبل، 892 واحد مسکونی در سطح استان برای اقشار کم درآمد احداث و به بهره برداری رسیده است.3216/6085            "}