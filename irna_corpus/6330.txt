{"onTitr":"","titr":" فضای مجلس، فضای رأی‎آوری CFT","describe":" تهران- ایرنا-   آنچه که در مورد FATF و لوایح چهارگانه آن مهم است این است که به اندازه کافی جلسات کارشناسی گذاشته شد. در مجلس از وزارت امورخارجه، وزارت اطلاعات، کارشناسان مربوطه و همچنین مرکز پژوهش‎های مجلس دعوت کردیم.", "text":"علیرضا رحیمی نماینده مجلس شورای اسلامی در یادداشتی در روزنامه آرمان، نوشت: ساعت‎های متمادی در کمیسیون امنیت ملی و سیاست خارجی مجلس جلسه برگزار شد. در مرکز پژوهش‎های مجلس نیز جلسات بسیاری برگزار شد. وزارت امورخارجه نیز در سطوح گوناگون، نظرات کارشناسی خود را ارائه کردند. از شخص دکتر ظریف تا آقای عراقچی و همچنین معاونان آنها، نظرات خود را در این مورد اعلام کردند. لذا بحث‌های بسیاری مطرح شده است. مخالفان نظرات و نقدهایی داشتند که تمام نقدهای آنها در جلسات گوناگون، پاسخ داده شده است. منتهی وقتی برخی بحث‎های کارشناسی را به داخل خیابان می‎کشند، قاعدتا به نوعی منحرف کردن مسیر کارشناسی است. به هرحال به نظرات مخالفان و منتقدان نیز احترام گذاشته می‎شود. همه به نوعی دغدغه ملی دارند منتهی نگاه بدین‎گونه است که تصویب نشدن این کنوانسیون، ضرر مسلم و قطعی را متوجه کشور می‎کند. اکنون دشمنان ایران به ویژه آمریکا و عربستان سعودی مترصد و منتظر تصویب نشدن این موضوع در ایران هستند، که بتوانند با بهانه‎های آشکار و بیشتر، فشار را به ایران بیشتر کنند و در مجامع بین‎المللی بتوانند به نوعی به عنوان مدعی مطرح شوند. لذا نگاه مجلس بدین‎گونه است که با حفظ منافع ملی و اصول قانون اساسی با تصویب لوایح چهارگانه، کشور را از وضعیت جاری به سمت برون رفت به سوی تعامل جاری و سازنده با دنیا هدایت ‎کند. اکنون نقش مجلس در روشنگری و دفاع از لوایح چهارگانه FATF، وزن بیشتری دارد. به ویژه اینکه در باب مسائل اقتصادی و مالی، هم وزارت اقتصاد و هم بانک مرکزی باید اظهار نظر می‎کردند و هم از باب ابعاد امنیت ملی و ابعاد امنیتی این طرح نیز، شورای امنیت ملی، وزارت کشور و همچنین وزارت امور خارجه باید با صراحت بیشتر و روشنگری کامل‎تری با مردم و مجامع منتقدان و مخالفان این طرح صحبت کنند. اکنون نیز دیر نشده است حتی پس از تصویب این طرح نیز، این فضا فراهم است که دستگاه‎های ذی‌ربط با صراحت بیشتری با مردم سخن بگویند و به طور کامل روشنگری کنند. این دستگاه‎ها در جلسات کارشناسی حضور داشتند و نظرات خود را اعلام کردند. به نوعی همزمانی طرح این لوایح در مجلس با خروج آمریکا از برجام، این فضای بی‎اعتمادی را در فضای عمومی جامعه ایجاد کرده است مبنی بر اینکه غربی‎ها عهدشکن هستند و تعهدات خود را نقض می‎کنند که البته نگاه نامناسبی نیست. باید اذعان داشت که موضوع FATF از موضوع برجام جداست و ساختار بانکی و مالی ایران ایجاب می‎کند که به سمت استانداردهای جهانی حرکت کنیم و اگر ایران به عنوان یک عضو جامعه بین‎الملل، بخواهد نقشی داشته باشد، حتما باید در چارچوب کنوانسیون‎ها نقش‎آفرینی کند و قاعدتا خارج از چارچوب کنوانسیون، قطعا صدای ایران شنیده نخواهد شد. به هر حال چین، همکاری‎های اقتصادی، پولی و مالی خود را با ایران دارد. ظاهرا یکی از بانک‎های چین موضعی مبنی بر قراردادن ایران در لیست کشورهای با ریسک بالا را داشته است. موضع دولت چین، هم در حوزه مسائل اقتصادی و هم در حوزه روابط پولی و بانکی موضع همکاری سازنده با ایران است. موضوع ساختار بانکی ایران هرچه بیشتر تقویت شود و ارتقا یابد، حتما به نفع منافع ملی کشور خواهد بود. در مورد تصویب این لوایح، نگاه مثبتی وجود دارد. فضای مجلس نیز، فضای رأی‎آوری برای کنوانسیون CFT است. مخالفان و موافقان نظرات خود را مطرح می‎کنند و رأی‎گیری در نهایت فضای مجلس را نشان خواهد داد.*منبع: روزنامه آرمان،1397،7،15**گروه اطلاع رسانی**1893**9131            "}