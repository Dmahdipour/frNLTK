آنان در حاشیه برگزاری این جشنواره در گفت و گو با ایرنا با تاکید بر ادامه اینگونه جشنواره های گردشگری و فرهنگی از مسوولان امر خواستند تا برای شناساندن ظرفیت های فراوان این شهرستان در بخش های مختلف تدابیر اصولی بیندیشند.نخستین جشنواره نخل و آفتاب که در روزهای پنجشنبه و جمعه در شهر خور و روستای گرمه این شهرستان برگزار شد به اعتقاد کارشناسان در شناساندن و معرفی جاذبه های گردشگری، اقتصادی، صنعتی، معدنی و کشاورزی و ترویج و گسترش فرهنگ بومی تاثیرگذار بوده است. تولیدات صنایع دستی، معدنی ، کشاورزی و محصولات وابسته به نخل، آثار فرهنگی و غذاهای سنتی این شهرستان در 10 غرفه این جشنواره به نمایش گذاشته شد. در این جشنواره آثار هنرمندان شهرهای خور، جندق و فرخی و روستاهای گرمه، مهرجان، مصر و دیگر مناطق هدف گردشگری ارایه شد. برگزاری مسابقه بالارفتن از نخل، چیدن خرما، پخت غذاهای سنتی، اجرای زنده هنر کرباس بافی، شترسواری بازدید از مزرعه قاسمیه روستای مهرجان و آثار تاریخی و قابلیت های گردشگری شهرستان را از دیگر برنامه های این جشنواره بود. بنیانگذار صنعت گردشگری خور و بیابانک در حاشیه برگزاری این جشنواره در گفت و گو با ایرنا افزود : با گذشت یک دهه از فعالیت این صنعت در این شهرستان اقدام های خوبی صورت گرفته و این منطقه امروز به عنوان بهترین نقاط گردشگری کشور و جهان شناخته شده است.مازیار آل داود با بیان این که جشنواره ها نقش مهمی در جذب گردشگر و اقتصاد و اشتغالزایی منطقه دارد،  افزود : باید تلاش کنیم ظرفیت ها و توانایی های شهرستان را به همه معرفی کنیم که برگزاری جشنواره ها نمونه ارزشی این بخش است.این فعال گردشگری خاطرنشان کرد : با برپایی جشنواره ها علاوه بر معرفی فرصت ها و ظرفیت ها ، گردشگران و مردم  با صنایع دستی و فعالیت های صورت گرفته در حوزه گردشگری بیشتر آشنا شوند.آل داود تصریح کرد : خوشبختانه امروز خور و بیابانک بن بست قرار ندارد و سالانه از 100 کشور خارجی از چهار گوشه ایران به این شهرستان سفر می کنند و این سفر با خودروی شخصی، اتوبوس، دوچرخه، موتورسیکلت انجام می شود.وی خور و بیابانک را  پیشگام در بوم گردی کشور ذکر و اضافه کرد : اکنون این شهرستان در ایجاد و راه اندازی اقامتگاه های بوم گردی الگویی برای دیگر نقاط گردشگری کشور شده است.بنیانگذار صنعت گردشگری خور و بیابانک با اشاره به مشکلات حوزه گردشگری و بوم گردی، رتبه بندی واحدهای اقامتی، صدور مجوز بهره برداری، تسهیل در ضمانت های بانکی، ظرفیت سنجی، آگاهی داشتن و به روز بودن اقامتگاه ها را در برون رفت از مشکلات  فراروی این بخش تاثیرگذار دانست.ماریا سعیدی دیگر فعال نایع دستی این شهرستان افزود : بزرگترین امتیاز برگزاری جشنواره های بومی محلی فرهنگ سازی برای شناساندن ظرفیت های گوناگون منطقه به جامعه است.وی بیان کرد : اینگونه جشنواره ها و برپایی نمایشگاه های تولید صنایع دستی می تواند منبع درآمد پایدار اقتصادی شهرستان به شمار آید.به گفته وی این جشنواره ها و همایش ها در حقیقت یک آموزش مستقیم به مردم است و موجب تغییر نگرش ها و توجه آنان به ظرفیتهای منطقه می شود.سعیدی ادامه داد : جشنواره های گردشگری و فرهنگی حتی موجب اشتغالزایی بیشتر  می شود و این جاذبه ای ورود گردشگر به شهرستان را رقم می زند.وی اظهارامیدواری کرد خور و بیابانک در مسیر توسعه پایدار و بهره وری اقتصاد و اشتغالزایی به  افقی روشن دست یابد.یک هنرمند کرباس بافی و یکی از شرکت کنندگان این جشنواره گفت : هنر کرباس بافی، یکی از قدیمی‌ترین شیوه‌های بافت در صنعت نساجی است که قدمتی هفت هزار ساله دارد.محبوبه رحیمی افزود : مانتوهای کار شده درکارگاه کرباس بافی خور توانست در سال 94 نشان ملی مرغوبیت صنایع دستی را دریافت کند که با حمایت دولت این کار به تولید انبوه می رسد.وی اظهارداشت : تمامی مراحل تولید پارچه از قبیل نخ ریسی، آهار زنی، چله دوانی، رنگرزی و بافت منسوجات به شیوه به طور کامل  سنتی و با دست انجام می شود.وی ادامه داد : در گذشته زنان در شهرستان خور و بیابانک به بافت این منسوجات شهرت داشتند و از آن در تهیه پوشاک استفاده می کردند و به شهرهای اصفهان، یزد و سمنان به صورت مبادله کالا به کالا ارسال می کردند.فرماندار خور و بیابانک در حاشیه اختتامیه این جشنواره در گفت و گو با ایرنا افزود :  هر چند شهرستان برگزاری جشنواره را برای نخستین  بار تجربه کرد  و در کوتاهترین زمان بر پا شد خوشبختانه با استقبال گسترده علاقه مندان ، مردم و گردشگران مواجه شد.عباس بلانیان افزود : امیدواریم با این تجربه به دست آمده جشنواره های آینده محتوایی تر در جهت معرفی  ظرفیت های نهفته خور و بیابانک در دیگر بخشها برگزار کنیم. وی تصریح کرد : تکرار جشنواره ها در افزایش بهره وری و معرفی جاذبه ها و ظرفیت های شهرستان تاثیرگذار است و تححق این مهم مستلزم برگزاری مستمر جشنواره ها و دیگر برنامه های بومی محلی است.فرماندار خور و بیابانک خاطرنشان کرد : این منطقه در برند سازی حوزه گردشگری و صنایع دستی تحرک بسیار خوبی را آغاز کرده که می تواند در توسعه اقتصاد و اشتغال تاثیر مثبتی داشته باشد.بلانیان حفظ ارزش های فرهنگی و اجتماعی و احیای آیین ها و سنت های فراموش شده این شهرستان را خواستار شد و افزایش همدلی و همگرایی بین مردم و مسوولان را مهمترین هدف در کسب رضایتمندی و موفقیت بیان کرد.مدیرکل میراث فرهنگی، صنایع دستی و گردشگری اصفهان گفت: جشنواره نخل و آفتاب در خور و بیابانک فرصتی برای دستیابی به توسعه اقتصادی و اشتغال پایدار از منظر گردشگری در این شهرستان است.    فریدون الهیاری افزود: این شهرستان دارای ظرفیت های مختلف تولیدی، صنعتی و گردشگری است و معرفی ظرفیت های آن به عنوان یک برند می تواند در توسعه گردشگری نقش تاثیرگذار داشته باشد. وی اظهارداشت : این اداره کل با تمام توان از برگزاری چنین جشنواره هایی که در راستای توسعه گردشگری پایدار است حمایت می‌کند و انتظار می رود با همت مسئولان با بهره گیری از این ظرفیت ها، گامهای موثری در رونق اقتصادی و گردشگری منطقه برداشته شود. مدیرکل میراث فرهنگی، صنایع دستی و گردشگری اصفهان ادامه داد : هدف از برگزاری این جشنواره معرفی آیین ها و رسوم فراموش شده خور و بیابانک است که با برگزاری چنین همایش هایی می توان در احیای سنت ها و صنایع وابسته به نخل گامی موثر در جهت توسعه اقتصاد و اشتغال برداشت. الهیاری اضافه کرد : احیای سنت ها و آیین های فراموش شده شهری و روستایی، معرفی برجسته کردن فرهنگ اصیل بومی موجب می شود گردشگران با هدف آشنایی با این رسوم خور و بیابانک را به عنوان مقصد خود انتخاب کنند. وی به رشد گردشگری سال های اخیر در استان اشاره کرد و گفت : توزیع گردشگر در سراسر اصفهان انجام شده و در دورترین نقاط استان از جمله خور و بیابانک گردشگران خارجی سفر کرده و از مناطق گردشگری و طبیعی آن دیدن می کنند. مدیرکل میراث فرهنگی، صنایع دستی و گردشگری اصفهان خاطرنشان کرد: خور و بیابانک دارای نعمت‌ های فراوان طبیعی و خدادادی است و برگزاری جشنواره ‌های مختلف از ظرفیت‌ های این شهرستان‌ ها کمک شایانی به توسعه اقتصادی و اشتغال افراد جامعه دارد. الهیاری با اشاره به پیشینه تاریخی، فرهنگی و مذهبی این شهرستان، ازحضور و استقبال چشمگیر مردم در جشنواره نخل و آفتاب قدردانی کرد و بر لزوم پیگیری برگزاری چنین برنامه هایی برای ایجاد نشاط و شادابی و توسعه و ترویج گردشگری در این شهرستان تاکید کرد. به گزارش  ایرنا ، این جشنواره به مدت 2 روز با حضور مسوولان کشوری و استانی در شهر خور و روستای گرمه این شهرستان برگزار شد.خور و بیابانک با 12 هزار کیلومتر مربع وسعت و جمعیتی افزون بر 20 هزار نفر در 420 کیلومتری شرق اصفهان واقع است./6026/9860
      
      