{"onTitr":"","titr":" نماینده مجلس: برخی مسئولان مشکلات را بزرگ نمایی می کنند","describe":" تبریز-ایرنا- نماینده مردم بناب در مجلس شورای اسلامی با بیان اینکه دولت و مجلس با جدیت برای حل مشکلات تولیدگران و صادرکنندگان تلاش می کنند، گفت: متاسفانه برخی از مسئولان مشکلات را بزرگ نمایی می کنند.", "text":"ضیاءالله اعزازی روز یکشنبه در جلسه کارگروه تسهیل و رفع موانع تولید شهرستان بناب با اشاره به هماهنگی بسیار بالای دولت و مجلس در زمینه رفع مشکلات و موانع تولید کنندگان و صادرکنندگان، اظهار داشت: باید کمک کنیم تا مشکلات و موانع موجود را از سر راه برداریم.وی اضافه کرد: البته مشکلاتی که مطرح می شود تا این حد هم نیستند و متأسفانه برخی از مسئولان ما مشکلات را بیش از حد بزرگنمایی می کنند و فضای آرام را به هم می ریزند.اعزازی افزود: مدیران واحدهای تولیدی و صادرکنندگان باید امورات خود را با سیاست های کلی کشور هماهنگ کنند و در این ارتباط مجلس برای حل مشکلات ارزی تولیدکنندگان و صادرکنندگان پیش قدم است.وی ادامه داد: مجلس شورای اسلامی در ارتباط با حل مشکلات مردم در بخش های مختلف آماده کمک و همراهی دولت است و اگر نیاز باشد با اصلاح قوانین موجود برای رفع این مشکلات تلاش خواهیم کرد.به گزارش ایرنا، معاون هماهنگی امور اقتصادی و توسعه منابع استانداری آذربایجان شرقی نیز در این جلسه بر رفع موانع موجود تاکید کرد و گفت: در سطح کشور کمتر شهرستانی مثل بناب سراغ داریم که در عرصه کارآفرینی موفق باشد.علی جهانگیری اظهار داشت: شهرستان بناب جزو کارآفرین ترین شهرهای کشور بوده و مسئولان نیز خود را موظف به حمایت از این کارآفرینان می دانند و هر قدر به این کارآفرینان بها داده و مشکلات آنها رفع شود، هیچ مشکلی در کشور پیش نخواهد آمد.فرماندار بناب نیز در این جلسه با بیان اینکه 160 واحد تولیدی و صنعتی در این شهرستان فعال هستند، گفت: به رغم اینکه برخی از این واحدها به جهت پاره ای از مشکلات با ظرفیت کامل کار نمی کنند، اما هیچ یک به دلیل مسائل و سیستم اداری تعطیل نیستند و اگر واحدی تعطیل بوده به علت مشکلات حقوقی و شخصی است.امین رفیعی از افزایش قابل توجه صادرات شهرستان بناب خبر داد و افزود: در شش ماه اول سال گذشته 27 هزار تن انواع کالا از بناب به ارزش ریالی 99 میلیارد و 700 میلیون تومان صادر شده است که این رقم در 6 ماهه اول امسال به 90 هزار تن افزایش یافته که ارزش ریالی آن نیز افزون بر 200 میلیارد و 900 میلیون تومان است.وی یادآور شد: شهرک صنعتی شماره 2 بناب در 800 هکتار زمین در جنوب شهرستان آماده کرده ایم که قطعات آن آماده واگذاری به متقاضیان است و امیدواریم ادارات مربوطه در پاسخ به استعلام ها تسریع نمایند.شهرستان بناب با 126 هزار نفر جمعیت در فاصله 123 کیلومتری تبریز واقع شده است.3038/518            "}