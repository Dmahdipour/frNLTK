{"onTitr":"","titr":" 50 بنای تاریخی کهگیلویه و بویراحمد برای بقا نیازمند اعتبار است","describe":" گچساران - ایرنا -معاون مدیرکل میراث فرهنگی، صنایع دستی و گردشگری کهگیلویه و بویراحمد گفت: 50 بنای تاریخی این استان برای جلوگیری از تخریب نیازمند 250 میلیارد ریال اعتبار است.", "text":"مسعود شفیعی روز پنجشنبه در گفت و گو با خبرنگار ایرنا اظهار داشت: این بناهای تاریخی به دلایل انسانی و طبیعی در معرض تخریب هستند که نیازمند مرمت یا تملک زمین‌های حریم برای حفاظت هستند.وی گفت: سال 1396  پنج میلیارد ریال برای تملک زمین بناهای تاریخی اختصاص یافت که نسبت به اعتبار مورد نیاز بسیار اندک است.شفیعی بیان کرد: تعدادی از بناهای تاریخی کهگیلویه و بویراحمد به دلیل انجام عملیات کشت و کار در معرض تخریب هستند.معاون مدیرکل میراث فرهنگی، صنایع دستی و گردشگری کهگیلویه و بویراحمد با اشاره به اهمیت بناهای تاریخی در حفظ فرهنگ و تمدن ایرانی ابراز داشت: این مواریث ارزشمند به دلیل عواملی چون باد، باران و گذشت زمان برای بقا نیازمند صیانت هستند.وی گفت: اثر تاریخی بلاد شاپور دهدشت مهم‌ترین اثر تاریخی در معرض تخریب نیازمند توجه ویژه است.معاون میراث فرهنگی اداره کل میراث فرهنگی، صنایع دستی و گردشگری کهگیلویه و بویراحمد گفت: ماهانه 100 ایرانگرد و جهانگرد از شهر تاریخی بلاد شاپور دیدن می‌کنند که در صورت احیا می‌تواند به یک مرکز جهانگردی برای دوستداران آثار تاریخی تبدیل شود.وی بیان کرد: این بنای تاریخی سال گذشته برای حفاظت و ساماندهی به عنوان پایگاه تاریخی معرفی و برای آن مسئول ویژه تعیین شد.شفیعی با اشاره به اهمیت ثبت جهانی یک اثر برای جذب جهانگردان و ایرانگردان و معرفی فرهنگ ایران کهن گفت: تلاش می‌شود که این بنای تاریخی با جذب اعتبار ثبت جهانی شود.بافت قدیم شهر دهدشت یکی از بزرگترین یادمان‌های تاریخی متعلق به دوره صفویه است که به لحاظ اهمیت این بافت و بناهای ارزشمند آن نیازمند توجه بیشتر است.بافت قدیمی بلاد شاپور در گذشته دور با 45 هکتار وسعت یکی از بزرگترین بافت‌های تاریخی کشور به شمار می‌آمد اما این بافت به دلایل گوناگون تخریب شد و هم اینک تنها 35 هکتار از این شهر قدیمی باقی مانده است.بافت تاریخی دهدشت به شماره 3/1689 در سال 1364 در فهرست آثار ملی ایران به ثبت تاریخی رسید.معاون مدیرکل میراث فرهنگی، صنایع دستی و گردشگری کهگیلویه و بویراحمد گفت: در سال جاری 9 بنای تاریخی این استان شامل 6 خانه تاریخی، 2 پل و یک قلعه در شهرستان‌های گچساران، باشت، چرام و کهگیلویه مرمت شد.شفیعی  اظهار داشت: عملیات اجرایی مرمت این بناها با چهار میلیارد ریال اعتبار با مشارکت بخش خصوصی تابستان امسال در مناطق مختلف کهگیلویه و بویراحمد صورت گرفت.معاون اداره کل میراث فرهنگی، صنایع دستی و گردشگری کهگیلویه و بویراحمد گفت: عملیات اجرایی مرمت بنای تاریخی قلعه عزیزی با یک میلیارد ریال اعتبار، 6 خانه تاریخی در شهرستان‌های کهگیلویه و چرام با یک میلیارد و 500 میلیون ریال، پل خیرآباد با 800 میلیون ریال و پل بریم با 700 میلیون ریال انجام شد.وی ابراز داشت: هم اکنون عملیات اجرایی مرمت هفت بنای تاریخی دیگر این استان در دست اجراست.شفیعی گفت: عملیات مرمت 2 خانه تاریخی و ساماندهی بافت تاریخی دهدشت از دیگر طرح‌های مهم حوزه میراث فرهنگی کهگیلویه و بویراحمد است که هم اکنون در حال انجام است.شفیعی بیان کرد: 693 اثر غیرمنقول در کهگیلویه و بویراحمد شامل تپه‌ها، حمام‌ها، محوطه‌ها و گورستان‌های تاریخی تاکنون ثبت ملی شده است.وی شمار آثار معنوی ثبت شده ملی در استان کهگیلویه و بویراحمد را 51 اثر ذکر کرد.معاون میراث فرهنگی اداره‌کل میراث فرهنگی، صنایع دستی و گردشگری کهگیلویه و بویراحمد همچنین تعداد آثار طبیعی ثبت شده در فهرست ملی را 2 اثر عنوان کرد و گفت: درخت سرو لار در شهرستان باشت و آبشار کمر دوغ در شهرستان کهگیلویه در جنوب استان به‌عنوان 2 اثر طبیعی در فهرست آثار ملی ثبت شده است.استان کهگیلویه و بویراحمد 713 هزار نفر جمعیت در جنوب غربی ایران قرار دارد.کهگیلویه و بویراحمد بیش از 16 هزار کیلومتر مربع مساحت دارد.8143/6110            "}