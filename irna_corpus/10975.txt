{"onTitr":"","titr":" قطار با نرخ بلیت 30 هزار تومان در مسیر مشهد - تهران فعال شد","describe":" مشهد- ایرنا- مدیرکل راه آهن خراسان گفت: به منظور فراهم کردن سفرهای ارزان قیمت ریلی، روزانه یک رام قطار با نرخ بلیت هر صندلی 300 هزار ریال در مسیر راه آهن مشهد - تهران راه اندازی شد.", "text":"محمدهادی ضیایی مهر روز سه شنبه در گفت و گو با خبرنگار ایرنا افزود: این 'قطار اتوبوسی' دو طبقه و مجهز به سامانه تهویه مطبوع است و افرادی که مایل به استفاده از بلیتهای ارزان قیمت هستند می توانند از این قطار در مسیر مشهد - تهران استفاده کنند. وی ادامه داد: این خدمت از ابتدای مهر جاری از سوی شرکت رجا راه اندازی شده و روزانه با دو رام قطار از مشهد به تهران و بالعکس فعالیت دارد. مدیرکل راه آهن خراسان همچنین گفت: روزانه بطور متوسط 82 رام قطار به مشهد رفت و آمد دارند که 70 درصد آن مختص به مسیر تهران است.  یک نماینده فروش بلیت قطار در مشهد نیز به خبرنگار ایرنا گفت: بلیت قطار اتوبوسی جدید با عنوان 'قطار مهر صبا' در مراکز و پایگاههای فروش اینترنتی بلیت راه آهن عرضه می شود. قطار مهر صبا ساعت 1:40 بامداد از مشهد حرکت کرده و 12:40 وارد تهران می شود .محمد مرادی به کاهش سفرها در مهر ماه نسبت به تابستان اشاره و بیان فزود: طی سالهای گذشته عرضه بلیت قطار با قیمت 30 هزار تومان بی سابقه بوده است. این قیمت برای هر صندلی قطار تهران - مشهد نرخ مصوب و بدون تخفیف در سامانه فروش است. سایت راه آهن جمهوری اسلامی نهم مهر جاری در خبری با عنوان 'عرضه بسته سفر ریلی ارزان به مشهد تا پایان مهر ماه ادامه خواهد داشت' اعلام کرد که مسافران می توانند با خرید بلیت رفت و برگشت مشهد - تهران به مبلغ 550 هزار ریال و بدون استفاده از امکانات اقامتی از این طرح استفاده کنند.پارسال 12 میلیون مسافر به صورت ورودی و خروجی در مسیر ریلی خراسان جا به جا شدند. از مجموع 10 هزار کیلومتر ظرفیت شبکه ریلی کشور هزار و 400 کیلومتر آن معادل 14 درصد در خراسان رضوی قرار دارد. سالانه 42 درصد قطارهای مسافربری راه آهن ایران به مشهد رفت و آمد می کنند.3221/1858            "}