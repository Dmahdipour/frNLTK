{"onTitr":" رئیس پلیس بین الملل:    ","titr":" اعلان قرمز برای مجرمان اقتصادی خارج از کشور صادر می شود","describe":" تهران - ایرنا - رئیس پلیس بین الملل نیروی انتظامی جمهوری اسلامی ایران گفت: مجرمان ایرانی پس از صدور احکام قضایی توسط قوه قضاییه به پلیس بین الملل معرفی می شوند و اینترپل در اولین مرحله برای این مجرمان «اعلان قرمز» صادر می کند.", "text":"سردار سرتیپ هادی شیرزاد درباره اقدامات انجام شده برای مبارزه با اخلالگران اقتصادی به ویژه در حوزه ارز به خبرنگار اجتماعی ایرنا، گفت: آنچه که اینترپل در امور مربوط به اخلال گران اقتصادی یا سایر مجرمان انجام می دهد، با توجه به دستوری است که دستگاه قضایی درباره مجرمیت افرادی که در خارج از کشور بسر می برند، صادر کرده و به عنوان واسط میان پلیس جمهوری اسلامی ایران با پلیس دیگر کشورها اقدام می کند.وی با اشاره به موفقیت پلیس بین الملل در دستگیری متهم پرونده سکه ثامن، گفت: این دستگیری حاصل تلاش های پلیس بین الملل نیروی انتظامی و اینترپل بود و در مجموع مجرمان اقتصادی پس از صدور احکام قضایی توسط قوه قضاییه به پلیس بین الملل معرفی می شوند و اینترپل در اولین مرحله برای این مجرمان «اعلان قرمز» صادر می کند. رئیس پلیس بین الملل ناجا افزود: مفهوم اعلان قرمز این است که ما درخواست قوه قضائیه را به تأیید مرجع حقوقی پلیس اینترپل می رسانیم و این مرجع پس از دریافت این مدارک اعلان قرمز را صادر می کند که درخواست قوه قضاییه درباره مجرمان و مجازات احتمالی آن ثبت شده و اگر آن مجرمان را در هر کشوری یافتند به پلیس ایران و اینترپل معرفی می کنند.شیرزاد اضافه کرد: اینگونه اقدامات به صورت مرتب در پلیس بین الملل ناجا انجام می شود، به گونه ای که تقریبا در هر هفته تا هشت مورد از سوی سازمان اینترپل برای مجرمان مانند مجرمان اقتصادی، قتل یا کلاهبرداری صادر می شود.وی افزود: وظیفه اینترپل دستگیری و انتقال مجرمین خارج از کشور به داخل است و زمانی که این مجرمان وارد کشور می شوند، پلیسی که مسئولیت پیگیری پرونده را با همکاری قوه قضاییه دارد، بقیه کارها را انجام می دهد.شیرزاد درباره اقدام پلیس ترکیه در بازداشت گروهی از اخلال گران در بازار سکه و ارز ایران در این کشور، گفت: همکاری کشورهای همسایه در این زمینه بسیار موثر است و این همکاری ها حتی فراتر از بحث اینترپل به عنوان یک نهاد بین المللی است و در این زمینه نیز ما با پلیس کشورهای منطقه درخصوص استرداد مجرمان همکاری های خوبی داریم.شیرزاد درباره همکاری های پلیس بین الملل ناجا با سایر نهادها، گفت: 192 کشور عضو اینترپل هستند که ایران نیز یکی از اعضای آن است و در حدود 40 کشور نیز همکاری های دو طرفه و چندطرفه در حوزه پلیس بین الملل دارند.وی افزود: شش نهاد و سازمان بین المللی در این زمینه با جمهوری اسلامی ایران همکاری دارند و وزارت امور خارجه نیز در این نهادها عضویت دارد و مسائلی مانند آموزش و استرداد مجرمین پیگیری می شود.اجتمام*1003*1535            "}