{"onTitr":"","titr":" سه تالاب بین المللی گنبدکاووس حیات دوباره یافتند","describe":" گنبدکاووس - ایرنا - بارندگی خوب چند روز گذشته در بخش مرزی داشلی برون که از مناطق کم باران و خشک استان گلستان محسوب می شود، به آبگیری تالاب های بین المللی آلاگل، آجی گل و آلماگل که در تابستان امسال خشک شده بودند، منجر شد و این تالاب ها حیات دوباره یافتند.", "text":"بخشدار بخش داشلی برون روز پنجشنبه در گفت و گو با خبرنگار ایرنا از آغاز آبگیری سد دانشمند و نیز سه تالاب بین المللی آلماگل، آلاگل و آجی گل در این بخش مرزی خبر داد و گفت: تالاب های بین المللی منطقه به دلیل کاهش بارندگی ها و خشکسالی در سال های اخیر، خشک شده بودند که بارش خوب اخیر، جانی دوباره به آنها داد.حاجی نظر شیرمحمدلی گفت: براثر بارش های خوب 13 و 14 مهر ماه جاری دربخش مرزی داشلی برون و نیز در مناطق بالادست رودخانه اترک، این رودخانه مرزی آورد آب خوبی داشت.وی افزود: آورد خوب آب رودخانه اترک سبب شد تا بخش قابل توجهی از آب این رودخانه از طریق کانال های هدایت آب موجود به سمت سه تالاب بین المللی و نیز سد دانشمند واقع درحوزه داشلی برون هدایت شوند که هم اکنون عملیات آبگیری درحال انجام است.شیرمحمدلی اضافه کرد: وی تصریح کرد: آورد آبی رودخانه اترک همچنین بدون هیچ گونه خسارتی اراضی حاشیه آن را سیراب کرد و فرصت خوبی در اختیار کشاورزان این منطقه برای کشت محصولات پاییزه از جمله گندم، جو و کلزا قرار داده است.بخشدار داشلی برون بابیان اینکه حجم آب ذخیره شده در سد دانشمند و تالاب های بین المللی پس از پایان آبگیری اعلام می شود، گفت: آنچه مسلم است، بارش های اخیر برای کشاورزان و دامداران منطقه و نیز تالاب های بین المللی بسیار بموقع و مفید بود.به گزارش ایرنا، سد خاکی دانشمند بخش داشلی برون گنبدکاووس با ظرفیت ذخیره آب 33 میلیون متر مکعب و با هزینه 95 میلیارد ریال در 19 شهریور 1391 با حضور رییس جمهوری وقت به بهره برداری رسید.این سد با هدف توسعه بهره برداری از رودخانه مرزی اترک، ذخیره سازی سیل و کنترل سیلاب شهر اینچه برون و منطقه پیرامونی، کاهش رسوب ورودی به سه تالاب بین المللی و بهبود آبگیری و طول عمر آنها، توسعه کشاورزی، اقتصادی و اجتماعی منطقه، بهبود آبیاری چهار هزار هکتار اراضی، پرورش ماهی و تامین آب صنعتی احداث شده است. همچنین سه تالاب آلاگل، آلماگل و آجی گل گنبدکاووس که در دوم فوریه 1971 میلادی برابر با 13 بهمن 1349 با حضور نمایندگانی از 18 کشور در شهر رامسر استان مازندران و انعقاد معاهده ای جهانی که سال ها بعد به کنوانسیون رامسر مشهور شد، جزو تالاب های نیمه خشک دسته بندی شده و اهمیتی بین المللی یافتند.موقعیت جغرافیایی این سه تالاب که مجموعا افزون بر سه هزار هکتار مساحت و از 2 تا چهار متر درسال های که میزان بارش مناسب بوده، عمق دارند، پناهگاه خوبی برای رشد و نمو گونه های مختلف جانوری و گیاهی منطقه و نیز میزبانی از صدها هزار پرنده مهاجر از منطقه سیبری کشور روسیه هستند.بخش مرزی داشلی برون از توابع گنبدکاووس است که با 30 روستا و یک نقطه شهری در طول نوار مرزی ایران و ترکمنستان در شمال این شهرستان گسترده شده و اکثریت قریب به اتفاق 26 هزار نفر ساکنین آن را برادران ترکمن اهل سنت تشکیل می دهند./3039//1860            "}