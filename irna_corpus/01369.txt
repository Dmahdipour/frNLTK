{"onTitr":"","titr":" بازگشت کارت سوخت برای مبارزه با قاچاق","describe":" تهران- ایرنا- درخصوص قیمت حامل های انرژی، اخیرا برخی ادعاهایی مطرح شده است که هیچ کدام صحت ندارد. آنچه که امروز برخی از رسانه‌ها درباره احتمال افزایش قیمت سوخت مطرح می‌کنند، به هیچ وجه صحت ندارد.", "text":"روزنامه قانون در یادداشتی به قلم بهروز نعمتی سخنگوی هیات رییسه مجلس آورده است:  بنده در بسیاری از مصاحبه های خود با رسانه ها بحث افزایش نرخ بنزین را رد کرده ام. چرا که در حال حاضر هیچ بحثی نه از سوی دولت و نه از سوی مجلس درباره بالا رفتن قیمت بنزین مطرح نشده است. اما این روزها تنها بحثی که در این خصوص در مجلس مطرح شده است، موضوع احیای کارت‌های سوخت است. واقیعت این است که اکنون بیش از 15 میلیون لیتر در روز قاچاق سوخت در کشور وجود دارد که بر همین اساس به‌نظر می‌رسد برای ساماندهی قاچاق سوخت باید طرح استفاده از کارت های سوخت در دستور کار قرار بگیرد.به نظر ما یکی از راهکارهای کنترل مصرف سوخت و جلوگیری از قاچاق سوخت به کشورهای همسایه احیای کارت سوخت است. البته لازم به ذکر است که طرح استفاده از کارت‌های سوخت تنها برای ساماندهی مصرف سوخت است و به هیچ وجه این بحث ارتباطی به سهمیه بندی و قیمت سوخت ندارد. با توجه به اینکه در ماه های اخیر نرخ دلار افزایش یافته است و این موضوع زمینه را برای سوء استفاده از سوخت فراهم کرده است، برخی از افراد از این فرصت استفاده و بنزین را به کشورهای همسایه منتقل می کنند چرا که در این کشورها نرخ سوخت در مقایسه با ایران بسیار بالاتر بوده و همین موضوع فرصت مناسبی را به دست قاچاقچیان داده است تا موجب هدررفت منابع کشور شوند.اگر در سال‌های گذشته کارت سوخت جمع آوری شد و حالا دوباره زمزمه‌هایی برای احیای مجدد آن وجود دارد، تنها به یک دلیل است و آن هم این است که در آن روزها نرخ دلار این چنین افزایش نیافته بود و فرصت مناسبی برای قاچاق سوخت در اختیار افراد قرار نگرفته نبود، اما امروزه این ماجرا تفاوت دارد و بالا رفتن نرخ دلار زمینه را برای هدر رفت منابع کشور فراهم کرده است. بنابراین، این تنها بحثی است که در کمیسیون انرژی مجلس مورد توجه قرار گرفته است و هیچ گونه بحثی درباره افزایش قیمت ها در مجلس نشده است.همان‌گونه که در بالا اشاره کردم تا این لحظه نیز هنوز کسی به موضوع بالا رفتن قیمت سوخت اشاره نکرده است و بر همین اساس به نظر می‌رسد که احتمال اینکه دولت بخواهد نرخ بنزین را افزایش دهد منتفی است. بنده حتی علاوه بر کمیسیون انرژی، در کمیته های دیگر نیز حضور داشته ام و با اطمینان خاطر می توانم بگویم که دولت هیچ برنامه افزایشی در این زمینه ندارد. اگر قرار باشد قیمت حامل های انرژی افزایش یابد، بی‌شک در این زمینه اطلاع رسانی خواهد شد وگرنه صحبت های اخیر در رابطه با افزایش قیمت بنزین در کل حواشی است و نباید به آن توجه شود.*منبع: روزنامه قانون، 1397.7.19**گروه اطلاع رسانی**9370**9131            "}