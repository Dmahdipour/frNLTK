{"onTitr":"","titr":" دوگانه اتحادیه اروپا در جنایت یمن","describe":" تهران - ایرنا - اتحادیه اروپا در حالی خواستار توقف فروش سلاح به ائتلاف سعودی شده که تاکنون نتوانسته مانع از تجارت برخی کشورهای عضو این اتحادیه با عربستان بر سر فروش تسلیحات نظامی و جنگنده های پیشرفته نظامی به این کشور شود.", "text":"پارلمان اتحادیه اروپا پنجشنبه هفته گذشته طی نشستی در مقر خود واقع در شهر 'استراسبورگ' فرانسه ضمن محکوم کردن استمرار جنگ در یمن و انتقاد نسبت به قوانین مربوط به غیرنظامیان، خواستار شکسته شدن محاصره این کشور جنگ زده و عدم فروش سلاح و مهمات به کشورهای عضو ائتلاف سعودی شد. این نهاد قانونگذار اروپایی، گفت وگوی میان طرف های یمنی را تنها راه استقرار صلح، حفظ یکپارچگی، حاکمیت ارضی و استقلال یمن و حل و فصل سیاسی عنوان کرد. این پارلمان همچنین بر حمایت خود از تلاش های «مارتین گریفیتس» نماینده ویژه سازمان ملل متحد در امور یمن برای آغاز روند سیاسی میان طرف های درگیر تاکید کرد. ' محمد عبدالسلام ' سخنگوی جنبش انصارالله و رئیس هیات مذاکره کننده یمن هم ضمن استقبال از درخواست های اتحادیه اروپا در توئیتی تصریح کرد: از درخواست اتحادیه اروپا برای توقف تجاوز به یمن و محکومیت بمباران غیر نظامیان و آثار فرهنگی و تاریخی، تلاش برای شکست محاصره مردم یمن و ازسرگیری مذاکرات سیاسی استقبال می کنیم. وی همچنین افزود: تحرک فعالانه اتحادیه اروپا در قبال صلح گامی مثبت به شمار می رود. عربستان با تشکیل ائتلافی نظامی متشکل از چند کشور عربی، ششم فروردین سال 1394 به قصد بازگرداندن 'عبد ربه منصور هادی' رییس جمهوری مستعفی و فراری یمن به قدرت به این کشور حمله کرد. برخی کشورها مانند امارات، مصر، بحرین و قطر با پیوستن به ائتلاف سعودی بر موافقت خود با حمله به یمن اذعان کردند، ولی برخی کشورها مانند عمان، اندونزی و چین در قبال این اقدام جانب بی طرفی را گرفتند و بعضی کشورهای دیگر مانند عراق، روسیه و ایران مخالفت خود را با تجاوز نظامی به یمن ابراز داشتند. اتحادیه اروپا از همان آغاز حمله ائتلاف سعودی در صف مخالفان قرار گرفت و در بیانیه ای، مداخله نظامی را راه حل بحران در یمن ندانست و ضمن ابراز نگرانی از پیامدهای منطقه‌ای جدی این اقدام، از قدرت‌های منطقه‌ای خواست 'عملکرد مسوولانه' در قبال تحولات یمن داشته باشند. گرچه مخالفت صریح اتحادیه اروپا مانع از حمله ائتلاف سعودی به یمن نشد اما طی حدود چهار سال گذشته، وسعت حملات، هدف گیری غیرنظامیان و افزایش تلفات و زخمی شدگان یمنی، واکنش های انتقادی و پی در پی این اتحادیه را به دنبال داشت و در بیانیه های متفاوت، گاه به محکوم کردن جنایت متجاوزان بسنده کرد و گاه خواستار منع فروش سلاح به عربستان به عنوان سرکرده ائتلاف ضد یمنی شد. با وجود محکوم کردن جنایت مکرر متجاوزان سعودی، اتحادیه اروپا ثابت کرده در تاکید موکد و مکرر خود در منع فروش سلاح به عربستان توفیقی نداشته زیرا نتوانسته اعضای خود را متقاعد کند که از سودهای کلان در نتیجه معامله های بزرگ تسلیحاتی با ریاض چشم پوشی کنند. انگلیس، فرانسه، آلمان، اسپانیا، ایتالیا، یونان، سوئد، کرواسی، بلژیک، اسلواکی و جمهوری چک از جمله کشورهای عضو اتحادیه اروپا هستند که به ترتیب در رتبه بندی کشورهای اروپایی صادر کننده تجهیزات نظامی به عربستان ذیل یکدیگر قرار گرفته اند. انگلیس نخستین کشور عضو اتحادیه اروپا بود که از تصمیم عربستان برای حمله نظامی به یمن حمایت کرد و اما همین حمایت، جایگاه لندن را به عنوان نخستین کشور اروپایی که سلاح و تجهیزات نظامی را برای عربستان تامین می کند، مستحکم کرد. دولت انگلیس از زمان آغاز حمله نظامی ائتلاف به رهبری عربستان به یمن، به بیش از 80 شرکت انگلیسی برای فروش و صدور تجهیزات نظامی به عربستان مجوز داده و در این رهگذر مبلغ قراردادهای نظامی خود با مقام های سعودی را به چهار میلیارد دلار رسانده است. سال گذشته نیز در جریان سفر 'محمد بن سلمان' ولیعهد سعودی به لندن، قراردادی 14 میلیارد دلاری میان وی با 'ترزا می' نخست وزیر انگلیس برای فروش 48 فروند جنگنده پیشرفته و چند منظوره 'تایفون' به عربستان منعقد شد. پایگاه خبری 'ایندیپندنت' نیز اواسط سال گذشته در گزارشی اعلام کرد، فروش سلاح به عربستان سعودی از سوی لندن به خاطر جنگ یمن، 500 درصد افزایش داشته است. به گزارش ایندیپندنت، انگلیس در دو سال نخست آغاز بمباران‌ها در یمن، تسلیحاتی به ارزش بیش از 6 میلیارد دلار به عربستان فروخته است. پس از انگلیس، فرانسه به عنوان دومین کشور اروپایی در فهرست فروشندگان اسلحه و جنگ افزار نظامی به عربستان قرار دارد. یکی از بزرگ ترین قراردادهای نظامی میان پاریس و ریاض، سال گذشته در ماه های پایانی استقرار 'فرانسوا اولاند' رییس جمهوری فرانسه در کاخ الیزه محقق شد. دولت سوسیالیست فرانسه طبق این قرارداد، مجوز فروش تجهیزات نظامی پیشرفته به عربستان را به ارزش 455 میلیون یورو صادر کرد که این رقم با انعقاد قراردادی دیگر در اوایل سال جاری طی دیدار بن سلمان با 'امانوئل مکرون' رییس جمهوری کنونی فرانسه، به ارزش 18 میلیارد دلار رسید. آلمان سومین کشور اروپایی صادر کننده تسلیحات نظامی به عربستان است، اما این کشور سال گذشته، فروش هرگونه سلاح به ریاض را به خاطر بکارگیری آنها در جنگ یمن متوقف کرد. اما برلین به خاطر باز کردن حساب روی عربستان به عنوان 'شریکی غیرقابل چشم‌ پوشی'، همچنان به فروش اسلحه به ریاض ادامه می دهد. وزارت اقتصاد آلمان سال گذشته مجوز فروش تسلیحات به ارزش 148 میلیون یورو به عربستان را صادر کرد و در مجموع در سال 2016 میلادی، 530 میلیون یورو سلاح به ریاض فروخته است. روزنامه آلمانی 'فرانکفورتر روند شای' در واکنش به اقدام دولت آلمان در گزارشی، صدور مجوز صادرات تسلیحات به کشورهای عضو ائتلاف جنگ با یمن را رسوایی و اقدامی بی‌شرمانه توصیف و تصریح کرد چنین رفتاری جایی برای عذرخواهی باقی نمی گذارد. اسپانیا به عنوان دیگر کشور عضو اتحادیه نقش مهمی در فروش اسلحه به عربستان دارد. دولت اسپانیا هم ماه گذشته با وجود بالا گرفتن مخالفت ها بر سر فروش تسلیحات نظامی به عربستان سعودی، بر تصمیم خود برای تحویل 400 بمب نقطه زن بر اساس قرارداد منعقد شده میان مادرید - ریاض در سال 2015میلادی پا فشاری کرد. اسپانیا در همین حال و در واکنش به حمله جنگنده های سعودی به اتوبوس دانش آموزان یمنی و کشته شدن 54 کودک در شهریور ماه اعلام کرد که از تحویل این بمب ها به عربستان خودداری می کند اما به خاطر هراس از لغو سفارش پنج فروند ناو سبک به ارزش 1.8 میلیارد یورو از سوی عربستان، از تصمیم خود منصرف شد. قرارداد ساخت این پنج ناو جنگی اوایل سال جاری و در بدنبال سفر ولیعهد عربستان به اسپانیا صورت پذیرفت. به تایید منابع خبری، ساخت این ناوها از پاییز سال جاری آغاز و سال 2022 میلادی به عربستان تحویل می شود. یونان نیز در بین کشورهای اروپایی دستی بر بازار داغ فروش سلاح به عربستان دارد. سال گذشته خبر انعقاد قرارداد فروش 300 هزار گلوله توپ به عربستان به ارزش 66 میلیون یورو میان آتن و ریاض، اعتراض احزاب و نمایندگان مجلس یونان را برانگیخت و آنها دولت را به پنهانکاری در این زمینه متهم کردند. افزون بر این انتقاد، سازمان عفو بین‌الملل با ابراز نگرانی از هدف قرار گرفتن غیرنظامیان یمن در حملات ائتلاف سعودی، از یونان خواسته فورا فروش و تحویل تجهیزات نظامی به عربستان سعودی را لغو کند. ایتالیا که به تایید موسسه تحقیقات صلح بین‌المللی استکهلم (سیپری) در مکان نهم جدول جهانی از نظر صادرات اسلحه جای گرفته، در فروش بمب به عربستان سخاوت ویژه ای دارد. به گزارش منابع خبری، ایتالیا با همکاری شرکت آلمانی در جزایر 'ساردینیا' بمب می‌سازد و به عربستان صادر می‌کند. اما بکارگیری این بمب ها علیه مردم یمن، برای دولت ایتالیا بی دردسر نبود و اوایل مهر سال جاری، 'الیزابتا ترنتا' وزیر دفاع این کشور خواستار بازبینی در ارسال تسلیحات به عربستان شد. سوئد نیز که در فهرست 20 صادرکننده بزرگ اسلحه در جهان نام خود را ثبت کرده، به صورت پیدا و پنهان به همکاری نظامی خود با عربستان ادامه می دهد. رادیو سوئد 16 اسفند سال 1390 در گزارشی اعلام کرد، آژانس تحقیقات دفاعی سوئد از سال 2007 میلادی در قالب پروژه ' سیمون ' به صورت مخفیانه به عربستان کمک کرده تا یک کارخانه تولید سلاح برای تولید موشک‌های ضد تانک تاسیس کند. گرچه این موضوع از سوی مدیرکل آژانس تحقیقات دفاعی سوئد رد شد و وی گفت، با عربستان هیچ قراردادی نداریم، اما رادیو سوئد تصریح کرد، استکهلم پیشتر به عربستان سلاح فروخته بود، اما مستندات طبقه بندی شده دولت سوئد نشان می‌دهد که این پروژه حدود و مرزهایی را برای مقام‌های این کشور در بر داشته است. حقیقت این است که آژانس تحقیقات دفاعی سوئد که در این پروژه درگیر است به صورت مخفیانه دست به فعالیت و کمک به عربستان زده است. اما اواخر اسفند سال 1393، به رغم این اصرار و انکارها، 'پیتر هولتکِویست' وزیر دفاع سوئد در گفت ‌وگو با شبکه تلویزیونی دولتی 'اس‌.تی.‌وی' اعلام کرد که همکاری نظامی با عربستان وجود خارجی ندارد. با این حال، سازمان اطلاع رسانی بین المللی اوپن دموکراسی اواخر اسفند سال 1396 اعلام کرد، برخلاف جنایت های اثبات شده و مستندی که رژیم سعودی به همراه شرکای خود در یمن مرتکب می شوند، سوئد به فروش تسلیحات به عربستان ادامه می دهد. این سازمان در گزارش خود با اشاره به سلاح های سوئدی در اختیار نیروهای سعودی و اماراتی در یمن تصریح کرد که سوئد هیچ تحقیقی درمورد شیوه ای که از این سلاح ها استفاده می شود انجام نمی دهد و همین امر باعث می شود که سوئد به نوعی شریک در جنایات جنگی محسوب شود. بر اساس اعلام منابع خبری، شرکت های سوئدی در گذر قراردادهای تسلیحاتی با عربستان طی سال های 2011 تا 2014 درآمدی معادل 561 میلیون دلار داشته اند.به هر روی اتحادبه اروپا گرچه همچنان بر موضع مخالف خود با جنگ یمن و تبعات تاسف بار این تجاوز تاکید دارد، اما برای حصول نتیجه خواست های خود باید از صرف صدور بیانیه فاصله بگیرد و بر اقدام های علمی تکیه زند.بدون شک اول مخاطب اتحادیه اروپا در درخواست منع فروش سلاح به عربستان، کشورهای انگلیس، فرانسه، آلمان و اسپانیا هستند و گمان نمی رود کشورهای که عمده نیاز انرژی خود را از عربستان تهیه می کنند، حاضر به فسخ معامله ای شوند که دو سر برد است؛ نفت ارزان بخر و سلاح انبوه بفروش.با این حال، تلاش اتحادیه اروپا برای نشان دان بحران یمن به عنوان بزرگ ترین بحرانی انسانی جهان طی سال های اخیر و تلاش برای رویگردانی کشورها از تصمیم فروش سلاح به عربستان تا زمانی که ریاض شرکا و رفقایی چون لندن، پاریس و مادرید دارد، راه به جای نخواهد برد و مردم بی دفاع یمن در آتش بمب های خریداری شده از سعودی می سوزند.       از: امید غیاثوندخاورم**1071*1436*            "}