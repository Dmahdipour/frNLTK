{"onTitr":"","titr":" اینجا چهار راه استانبول ؛ هیچکس دلار نمی خرد","describe":" تهران- ایرنا- از پیش از ظهر امروز(سه شنبه) نگرانی دارندگان ارز از کاهش بیشتر بهای دلار سبب هجوم آنها به میدان فردوسی و چهار راه استانبول شده که پیامد آن، خودداری صرافی ها از انجام معاملات است.", "text":"مشاهدات خبرنگار اقتصادی ایرنا از چهار راه استانبول و خیابان های منتهی به آن نشان می دهد که هیچ یک از صرافی های مجاز مستقر در این محدوده، معاملات ارزی انجام نمی دهند. در محدوده میدان فردوسی تا چهارراه استانبول، دلالان در حال رایزنی با مردمی هستند که از ترس افت قیمت ها سعی می کنند ارزهای خود را با سرعت بیشتری بفروشند اما دلالان یا قیمت های بسیار پایین پیشنهاد می کنند و یا حاضر به خرید نیستند. حوالی ساعت 12 و 30 دقیقه تابلو برخی صرافی ها روشن شده که نرخ فروش هر دلار در آن 13 هزار تومان و هر یورو 15 هزار تومان است اما دلالان بابت خرید هر دلار حدود 12 هزار و 500 تومان و بابت خرید هر یورو حدود 14 هزار تومان پیشنهاد می کنند. این در حالی است که در هفته گذشته قیمت دلار و یورو به عنوان 2 ارز عمده جهش قیمتی بالایی ثبت کرده بود و اکنون بسیاری از مراجعه کنندگان به بازار برای فروش، کسانی هستند که در زمان گرانی، این ارزها آنها را خریده اند. البته در این شرایط شمار دیگری که اغلب دانشجو هستند با هدف تامین ارز دانشجوی برای خرید با قیمت بهتر به چهار راه استانبول آمده اند. یکی از دلار فروشان سرپایی به خبرنگار ایرنا گفت: با وجود ازدحام جمعیت، خرید و فروش چندانی انجام نمی شود زیرا هم خریداران احتیاط می کنند و هم فروشندگان به دلیل اینکه قیمت ها بسیار پایین آمده به ندرت حاضر به فروش می شوند. علاوه بر یگان نیروی انتظامی مستقر در میدان سکه خیابان منوچهری، در خیابان های منتهی به چهار راه استانبول نیز به طور پراکنده سربازان نیروی انتظامی حضور دارند که به گفته آنان از زمان آغاز معاملات در بازار ارز تاکنون هیچ درگیری یا موارد خاص پیش نیامده است. به گزارش ایرنا، روند کاهش نرخ ارز از ظهر دیروز شروع شد به طوری که دامنه آن از تهران به سایر شهرهای بزرگ در برخی استانها نیز رسید و حتی تا پاسی از شب، دارندگان دلار خانگی، به دنبال خریدار با قیمت مناسب بودند.در نخستین جلسه مقدماتی ستاد اطلاع‌رسانی و تبلیغات اقتصادی کشور، عبدالرضا رحمانی فضلی رییس این ستاد، از موفقیت برنامه های شورای عالی هماهنگی اقتصادی سران قوا برای کنترل تلاطم غیرواقعی بازار ارز و سکه خبرداد و گفت: با تصمیم های مناسبی که در این شورا اتخاذ شد، شاهد سامان‌یابی وضعیت بازار و سیر نزولی قیمت ارز و سکه خواهیم بود.همچنین در جلسه عصر دیروز اقتصاددانان با رئیس کل بانک مرکزی، بر ورود بیشتر این نهاد به بازار غیررسمی ارز تاکید و تصریح شد که تدابیر لازم در عرضه ارز برای جلوگیری از التهابات مقطعی استفاده شود.تداوم تدبیرهای جاری برای مدیریت شبکه عرضه ارز با هدف جلوگیری از التهابات مقطعی، ضرورت ریزش نرخ ارز غیر رسمی، ورود بیشتر بانک مرکزی به بازار غیر رسمی ارز، هماهنگی سیاست های داخلی و خارجی، اهمیت سامانه نیما و ضرورت رفع مشکلات آن و هدفمند کردن تخصیص ارز برای واردات، بررسی صادرات غیر نفتی و آثار انتظاری آن و ضروت تقویت ذخایر ارزی از موضوع های مطرح شده در این جلسه بود.اقتصام**2025**9132 ** 2023            "}