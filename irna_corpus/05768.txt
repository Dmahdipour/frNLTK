{"onTitr":"","titr":" 6هزار دانش آموز گلستان به اردوی راهیان نور می روند","describe":" گرگان - ایرنا - در اجرای اردوهای راهیان نور و بازدید ازعرصه های عملیاتی دوران دفاع مقدس درغرب و جنوب غرب کشور،امسال 6 هزار دانش آموز دختر و پسر گلستان از معراج هزاران شهید جنگ تحمیلی در این مناطق دیدن می کنند.", "text":"به گزارش روز یکشنبه خبرنگار ایرنا، راهیان نور نام گروه بزرگی از کاروان‌های فرهنگی و اجتماعی است که به بازدید از مناطق جنگی دوران دفاع مقدس در غرب و جنوب غربی ایران می‌پردازد. بیشتر این کاروان‌ها همزمان با تعطیلات نوروز و تابستان عازم می‌شوند و مناطق مرزی استان خوزستان به ویژه شلمچه از مقصدهای پرطرفدار این گروه‌ ها است. بعداز پایان جنگ تحمیلی، مردم ایران به صورت خودجوش و در مناسبت ها و ایام خاصی چون تابستان و تعطیلات نوروز به مناطق عملیاتی دوران دفاع مقدس سفر می کردند ،اما اجرای سازمان دهی شده این بازدیدها از سال 1376 آغاز شد و تاکنون ادامه دارد. اردوهای راهیان نور از سال 1390 در قالب محتوای آموزشی وارد مدارس کشور نیز شود و به عنوان دوره عملی درس آمادگی دفاعی دبیرستان قرار گرفت.امسال و برای هفتمین سال از حضور اقشار مختلف در این مناطق، 6 هزار دانش آموز دختر و پسر گلستان راهی زیارت محل شهادت و معراج هزاران شهید دوران دفاع مقدس می شوند.به گزارش ایرنا فرمانده سپاه نینوا گلستان در آئین آغاز این اعزام ها در آق قلا گفت: در مرحله نخست 80 دانش آموز دختر مدارس این شهرستان با 2 دستگاه اتوبوس راهی مناطق عملیاتی دوران جنگ تحمیلی در غرب کشور می شوند.سردار حسین معروفی اظهار داشت: هدف از برگزاری این اردوها زنده نگه داشتن یاد و خاطره شهدا، انتقال فرهنگ دفاع مقدس، پاسداشت فرهنگ ایثار و شهادت و مقاومت و گرامیداشت یاد و خاطره شهدا، رزمندگان و ایثارگران است.در مراسم بدرقه کاروان راهیان نور شهرستان آق قلا فرماندار، مشاور استاندار گلستان در امور اهل سنت استان و شماری از مدیران نهادها و ارگانهای دولتی به همراه خانواده دانش آموزان حضور داشتند.شهرستان ترکمن نشین آق قلا در شمال استان گلستان و در فاصله 15کیلومتری گرگان واقع است.7333/3091/1648            "}