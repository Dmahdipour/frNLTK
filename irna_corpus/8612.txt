{"onTitr":" استاندار کرمانشاه:    ","titr":" دولت5850 میلیارد تومان به مناطق زلزله زده پرداخت کرده است","describe":" قصرشیرین- ایرنا- استاندار کرمانشاه گفت: از ابتدای وقوع زلزله آبان پارسال تاکنون دولت پنج هزار و 850 میلیارد تومان کمک در قالب تسهیلات بلاعوض، ارزان قیمت، عمرانی و سایر به مناطق زلزله زده پرداخت کرده است.", "text":"به گزارش خبرنگار ایرنا، هوشنگ بازوند روز پنجشنبه در جلسه ستاد بازسازی مناطق زلزله زده استان کرمانشاه با حضور وزیر صنعت، معدن و تجارت در فرمانداری سرپل ذهاب، افزود: پارسال زلزله در مجموع 6 هزار میلیارد تومان خسارت به زیرساخت های استان کرمانشاه وارد کرد که تاکنون دولت بیش از این میزان اعتبار برای استان گذاشته و این یک کار بی سابقه و قابل تقدیر است.وی اظهار داشت: همچنین 400 میلیارد تومان از محل صندوق توسعه ملی در بحث اشتغال به مناطق زلزله زده اختصاص یافت.نماینده عالی دولت در استان کرمانشاه در ادامه گفت: پرداخت تسهیلات مصوب شده در بحث اشتغال برای مناطق زلزله زده با ارائه ضمانت نامه بانکی (سفته ) و به صورت زنجیره ای همانند تسهیلات واحدهای مسکونی صورت می گیرد و اگر این مهم حل نشود و عملی نگردد امکان جذب این اعتبار کم است.بازوند خواستار حل مشکل وثیقه واحدهای تولیدی صنعتی از سوی بانک های عامل شد.به گفته وی دولت سقف امهال وام های زلزله زدگان را 2هزار و 317 میلیارد تومان اعلام کرد که بر اساس اطلاعات اخذ شده از بانک ها تمام وام های زیر 50 میلیون تومان با موافقت رئیس جمهور امهال شد.وی ادامه داد: همچنین وام های بیشتر از 50 میلیون تومان نیز با تصویب کمیته ای تا پایان مهر امهال می شود که دلیل تشکیل این کمیته نیز نظارت از سوی دستگاه های نظارتی است. وی همچنین خواهان ارائه کمک های بلاعوض به صنایع شد و از اقدام های انجام شده در رابطه با تامین مصالح ارزان قیمت به مناطق زلزله زده تشکر کرد.او همچنین خواستار تامین 600 تن آهن آلات برای بازسازی مساجد مناطق زلزله زده استان شد.نماینده مردم قصرشیرین، سرپل ذهاب و گیلانغرب در مجلس شورای اسلامی نیز در این جلسه گفت: یکی از مطالبه های مردم سامان بخشیدن به واحدهای صنعتی است.فرهاد تجری افزود: امهال وام ها و ارائه کمک بلاعوض از محل کمک های رهبر معظم انقلاب و یا اعتبارات زیرساختی می تواند مشکلات واحدهای تولیدی منطقه را تسریع و برطرف کند.زمین لرزه 7.3 ریشتری 21 آبان در 11 کیلومتری بخش ازگله، 32 کیلومتری شهرستان سرپل ذهاب در غرب کرمانشاه 620 کشته و 12 هزار و 386 مصدوم داشت.این زلزله به 10 شهرستان و یک هزار و 930 روستای استان کرمانشاه خسارت وارد کرد و براساس ارزیابی های صورت گرفته حدود 100 هزار واحد مسکونی شهری و روستایی نیز آسیب کلی و جزئی دید.3012/7079/3033            "}