{"onTitr":"","titr":" روزنه های امید به صلح در دیدارعلمای افغانستان و پاکستان","describe":" کابل- ایرنا - صلح در افغانستان هنوز رخ نشان نداده است و چون قطب مخالف آهن ربا از هر طرف که افغان ها می آیند او سوی دیگر می رود، اما این دلیلی برای ناامید شدن نیست و در تازه ترین رخداد علمای افغانستان دست به دامن پدر معنوی طالبان در پاکستان برای رسیدن به این هدف شدند.", "text":"به گزارش ایرنا، نقش علمای دینی بدون شک در کشورهای اسلامی برای حل مناقشه ها و ختم جنگ های داخلی مهم و سازنده است اما این مشروط به آن است که هر دوطرف اصلی اختلاف به این نقش اذعان داشته باشند اما در وضعیت فعلی افغانستان به نظر می رسد شرایط مناسب برای تحقق کامل نقش علما از طرف گروههای تروریستی وجود ندارد.علمای افغانستان از سال گذشته تاکنون برای ایفای نقش در تأمین صلح این کشور فعالتر شده اند و پس از نشست علمای افغانستان، پاکستان و اندونزی که در 21 اردیبهشت ماه امسال در جاکارتا برگزار شد، حملات انتحاری و تروریستی را حرام برشمردند اما این موضع مانع از تکرار حملات نشد.بدنبال آن نشست در 14 خرداد ماه امسال نیز بیش از یک هزار تن از علمای افغانستان در کابل نشستی برگزار کردند و باز جنگ جاری در این کشور را نامشروع خواندند و اقدامات تروریستی را حرام برشمردند و البته این نشست مورد حمله انتحاری قرار گرفت و گروه طالبان آن را بر عهده نگرفت و داعش به میدان آمد.این سلسله نشست ها ادامه یافت و شماری از علمای کشورهای اسلامی در 19 تیر ماه امسال در عربستان گردهم آمدند و درباره جنگ جاری افغانستان رایزنی کردند اما طرف دوم و اصلی جنگ افغانستان که گروه طالبان است، علت تداوم جنگ را حضور نظامیان خارجی بویژه آمریکایی ها در کشورشان اعلام کردند و به بیانیه های این نشست ها ترتیب اثر ندادند و آن را فرمایشی از سوی آمریکا خواندند.علمای افغانستان، شورای عالی صلح  و دولت این کشور با وجود بی اعتنایی طالبان به نقش علما، اوایل این هفته هیأتی را به رهبری «عطالله لودین» یکی از علمای برجسته افغانستان به اسلام آباد فرستاد تا برنامه نشستی را با علمای پاکستان هماهنگ کنند که جنگ جاری افغانستان در آن بررسی و فتوای شرعی درباره آن صادر کنند.منابع خبری افغانستان به نقل از یک رسانه غربی نوشته اند که این هیأت در سفر خود به پاکستان ضمن دیدار با علمای آن کشور به دیدن مولانا «سمیع الحق» رئیس بزرگترین مدرسه دینی معروف به «حقانیه» در پاکستان رفتند که شمار زیادی از آگاهان سیاسی منطقه او را رهبر معنوی طالبان می دانند و به مدارس او به عنوان محل آموزش اعضای طالبان نگاه می کنند.هیأت علمای افغانستان در این دیدار از الحق خواسته اند که بین گروه طالبان و دولت افغانستان میانجیگری کند ، اما سمیع در پاسخ خواسته نشستی بین طالبان و علمای افغانستان بدور از سایه نفوذ آمریکا و پاکستان صورت گیرد.وی گفته است که چین باید در موضوع صلح بین طالبان و دولت وحدت ملی افغانستان میانجیگری کند زیرا نقش چین در منطقه مهمتر از نقش آمریکا است و همه کشورهای منطقه از آن استقبال می کنند. از آن سوی میدان درگیری، دوباره طالبان روز سه شنبه باز به سفر هیأت علمای افغانستان به پاکستان واکنش نشان داد و آن را در سلسله فرمایشات آمریکا جای داد و تصمیمات آن را نپذیرفت.پرسش مهمی که در باره نشست های برگزار شده مطرح می شود این است که طرف اصلی دولت افغانستان یعنی طالبان فتواها و میانجیگری های علمای جهان و منطقه را نمی پذیرد و آن را فرمایشی می خواند و اعلام می کند که فتاوی علمای خودشان را دارند.این گروه پیش از نشست علمای سه کشور افغانستان، اندونزی و پاکستان در جاکارتا گفته بود که طالبان مشروعیت جنگ را از صدها تن از علمای خود گرفته است و با فتوای همین علما می جنگد و اعتنایی به فتواها و نشست های دیگران ندارد.کارشناسان و دست اندرکاران سیاست در افغانستان بر این باورند که جنگ کنونی این کشور ابعاد داخلی، منطقه ای و جهانی دارد که نقش پاکستان در آن برجسته تر از هر کشور دیگری است و به همین دلیل افغانستان بارها از پاکستان خواسته است که برای حاضر کردن طالبان سر میز گفت و گوهای صلح همکاری کند.رئیس جمهوری افغانستان دوشنبه این هفته پا را فراتر از این گذاشت و اعلام کرد که جنگ اعلام نشده ای بین افغانستان و پاکستان جریان دارد که دو کشور باید اول در این رابطه به صلح برسند و بعد صلح با طالبان امکان پذیر می شود.«محمد اشرف غنی» در دیدار با جوانان استان پکتیا  یکبار دیگر از پاکستان خواست تا پایان جنگ اعلام نشده خود را در برابر افغانستان اعلام کند و افغانستان را به عنوان یک کشور مستقل و باثبات تحمل کند.وی تاکید کرد که افغانستان باثبات به نفع پاکستان نیز هست و در بخش توسعه تجارت و اقتصاد بدون همکاری منطقه ای این کار ناممکن است و افغانستان به غیر از مسیر پاکستان هم به هند خواهد رسید اما پاکستان بدون همکاری افغانستان به آسیای میانه نمی رسد.«حکمت خلیل کرزی» معاون سیاسی وزارت امور خارجه افغانستان هم دیروز در نشستی که «مرکز مطالعات حقوقی و سیاسی افغانستان» در کابل راه انداخته بود از همکاری پاکستان برای تأمین صلح در کشورش ابراز ناامیدی کرد.وی افزود که در نشست های بین مقامات افغانستان و پاکستان در باره روابط دوجانبه و صلح ریاست هیأت افغانی را برعهده داشته و آگاهی خوبی در این رابطه دارد، دیروز گفت که از همکاری پاکستان برای تأمین صلح ناامید شده و از چین هم نباید انتظار داشت که برای صلح افغانستان بر پاکستان فشار وارد کند.وی تصریح کرد که چین در پروژه بندر«گوادر» پاکستان 48 میلیارد دلار سرمایه گذاری کرده و در افغانستان چنین منافعی برای چین متصور نیست و بازار پاکستان برای چین با اهمیت تر از افغانستان است و نباید انتظار و توقع فشار چین بر پاکستان را داشت.معاون سیاسی وزارت خارجه افغانستان همچنین از کشانده شدن رقابت آمریکا و روسیه از اوکراین به مسیر این کشور ابراز نگرانی کرد و گفت که اگر این رقابت ها رسمیت پیدا کند عواقب آن برای افغانستان خطرناک خواهد شد.وی اعتراف کرد که افغانستان در حفظ توازن بین قدرت های منطقه و جهان نادرست عمل کرده است و باید تلاش صورت گیرد که افغانستان از رقابت بین این دو قدرت دور نگهداشته شود.روسیه طی سال های اخیر برای منافع خود در کشورهای منطقه و جهان فعال تر شده و در تلاش برای دفاع از این منافع برآمده که مداخله در سوریه برای شکست داعش و نگرانی از حضور این گروه تکفیری در افغانستان نیز واکنش هایی نشان داده است.صلح به معنای پایان یک منازعه، نیازمند توافق دوجانبه و گفت وگوی مشترک برای رسیدن به آن است که در افغانستان دولت، علما و حامیان خارجی آنها همواره به گفت وگوی صلح تأکید می کنند اما طرف اصلی آنها یعنی طالبان از گفت وگو با دولت افغانستان خودداری کرده و به گفت وگو با آمریکا تأکید می کند.اگر این روند ادامه پیدا کند و طالبان حاضر به گفت وگوی صلح با دولت افغانستان نشود و آمریکا هم ضمن تاکید بر بیرون نرفتن از افغانستان بر طبل تشدید جنگ بکوبد ، به احتمال زیاد نمی توان دورنمای روشنی برای تلاش های علما، شورای عالی صلح و دولت افغانستان ترسیم کرد.شاید تمرکز روی مبانی فکری طالبان، بررسی خاستگاه اجتماعی و تحلیل تجمع جمعیتی آنها در بافت جامعه سنتی افغانستان بتواند فرصت بیشتری برای مقابله با طالبان در حوزه های فرهنگی و اجتماعی فراهم کند.آساق*291*1104**1337            "}