{"onTitr":"","titr":" تابستان داغ صنایع دستی","describe":" بیرجند - ایرنا - تابستان فصل رونق فروش صنایع دستی است و برپایی نمایشگاه ها و بازارچه ها می تواند فرصتی را برای خرید گردشگران و مردم فراهم کند که امسال در خراسان جنوبی بازار آن داغ بود.", "text":"به گزارش ایرنا صنایع دستی، صنعتی قدیمی در خراسان جنوبی است که با احیای رشته های متنوع و هنرهای قدیمی پیشینیان صنعتگران این حوزه نبض بازار را به دست گرفته و از این طریق کسب درآمد می کنند. اما در این میان برپایی نمایشگاه ها و بازارچه ها فرصتی مناسب برای فروش بیشتر صنایع دستی است که تولیدکنندگان نیز از این موضوع رضایت دارند.  یک فعال صنایع دستی خراسان جنوبی که از پنج سال پیش کار تراش سنگ های قیمتی را در معدن قلعه زری خوسف شروع کرده است به خبرنگار ایرنا گفت: برپایی نمایشگاه ها و بازارچه ها نقش بسیار خوبی در فروش محصولات تولیدی صنایع دستی دارد.رحمت الله نوخواه با اشاره به تجربه حضورش در نمایشگاه های متعدد اظهار داشت: از ابتدای امسال در 2 نمایشگاه مشهد، کرمانشاه و بازارچه های بیرجند و خوسف حضور داشتم و از فروش محصولات نیز راضی هستم. وی افزود: میزان فروش مدت حضور در نمایشگاه معمولا بیش از 5 میلیون تومان بوده که این باعث ترغیب تولیدکنندگان برای شرکت در نمایشگاه ها می شود. نوخواه تصریح کرد: تعطیلات نوروزی و تابستانی بهترین فرصت برپایی نمایشگاه است چرا که در این ایام مسافران ورودی به شهرها افزایش می یابد. وی با اشاره به آمار زیاد مسافرانی که از مسیر خراسان جنوبی به سایر استان ها سفر می کنند گفت: اگر ساعت برپایی نمایشگاه با حضور مردم تنظیم شود قطعا فروش از میزان فعلی بیشتر خواهد شد. این فعال حوزه صنایع دستی که انواع انگشتر، پلاک و سنگین های تزیینی را تولید می کند افزود: ظرفیت های خوبی در استان خراسان جنوبی و بقیه استان ها وجود دارد که اگر این مزیت ها در کنار هم جمع شود می تواند فرصت های زیادی را برای فروش بهتر فراهم کند. وی با اشاره به سنگ های قیمتی شهرستان های خوسف و قاین اظهار داشت: این ظرفیت در کنار فیروزه نیشابور می تواند بازار مناسبی پیدا کند و هنرمندان این صنایع نیز به  افزایش فروش امیدوارتر می شوند. نوخواه با تاکید بر اینکه مشکلی در تامین مواد اولیه تولید سنگ های قیمتی استان وجود ندارد بیان کرد: نیاز است بازار فروش و سیستم بازاریابی بهتر مدیریت شود و از طرفی هم چرخه تولید با آموزش رکاب سازی تکمیل شده تا بتوانیم بازار خوبی را در دست بگیریم. ** معرفی در کنار فروش مهمترین مزیت نمایشگاه هامدیرعامل شرکت تعاونی زنان خراشاد نیز معرفی در کنار فروش را یک مزیت بسیار خوب نمایشگاه ها عنوان کرد و گفت: البته گاهی نمایشگاه ها برای تولید کنندگان هزینه های زیادی دارد که بحث ایاب و ذهاب و اسکان از مهمترین آنها است. فاطمه ذاکریان که 15 سال سابقه فعالیت در حوزه صنایع دستی دارد در گفت و گو با خبرنگار ایرنا افزود: گاهی هزینه های نمایشگاهی بسیار کمر شکن است ولی اگر دستگاه های اجرایی با تعامل یکدیگر هر کدام یکی از هزینه ها را متقبل شوند قطعا حضور تولیدکنندگان در نمایشگاه ها به خصوص خارج استان و کشور برای معرفی بهتر خراسان جنوبی تاثیر خواهد داشت. وی در عین حال به تاثیر مثبت نمایشگاه ها و بازارچه ها در معرفی بیشتر آثار تولیدی اشاره کرد و یادآور شد: بسیاری از مشتری های ثابت حوله های سنتی و محصولات کشاورزی در نمایشگاه های مختلف با محصولات ما آشنا شدند و اکنون سفارش دائمی از آنها قبول می کنیم. ذاکریان با تاکید مجدد بر حمایت های نمایشگاهی از سوی دستگاه های اجرایی تصریح کرد: حضور در نمایشگاه ها بازتاب بسیار خوبی برای استان و تولیدکنندگان دارد. وی با اشاره به تجربه موفقی که در حضور نمایشگاه های نوروزی داشته است بیان کرد: تابستان امسال نیز 2 نمایشگاه در تهران برگزار شد که فروش شرکت تعاونی زنان خراشاد در آنجا قابل قبول بود. **رشد 137 درصدی فروش صنایع دستی در بازارچه های تابستانیمعاون صنایع دستی اداره کل میراث فرهنگی، صنایع دستی و گردشگری خراسان جنوبی نیز گفت: فروش صنایع دستی استان در بازارچه های تابستانی نسبت به مدت مشابه سال قبل 137 درصد رشد داشته است. حسین عباس زاده اظهار داشت: بازارچه های صنایع دستی تابستانی در شهرستان های بیرجند، قاینات، فردوس، سرایان، خوسف، بشرویه، درمیان، نهبندان و طبس برپا شد. وی افزود: این بازارچه ها در فصل تابستان و با هدف حمایت از هنرمندان، افزایش فروش آنان، معرفی و ترویج صنایع دستی و ایجاد بستر مناسب برای فروش این دسته از محصولات در سراسر استان برگزار شده است.عباس زاده گفت: مجموع فروش این بازارچه ها در تابستان امسال 87 میلیون و 400 هزار تومان بوده که این میزان نسبت به مدت مشابه سال گذشته افزایش بسیار چشمگیری داشته است. وی ادامه داد: تابستان سال گذشته 65 غرفه صنایع دستی در بازارچه های استان وجود داشت که این تعداد امسال به 102 غرفه افزایش یافت. معاون صنایع دستی اداره کل میراث فرهنگی، صنایع دستی و گردشگری خراسان جنوبی گفت: هنرمندان در 20 بازارچه صنایع دستی استان با تولیداتی از قبیل حوله بافی، تراش سنگ، سفال و سرامیک، چرم، گلیم، جاجیم، سرمه دوزی، رودوزی های سنتی و معرق شرکت کرده‌اند.وی برپایی بازارچه ‌های صنایع دستی در تابستان را بهترین راهبرد فروش و معرفی صنایع دستی استان به مسافران و گردشگران دانست و اظهار داشت: بیشترین فروش هنرمندان در حوزه تراش سنگ های قیمتی و نیمه قیمتی، حوله بافی سنتی، سفال و سرامیک بوده است. عباس زاده با اشاره به فروش 198 میلیون تومان صنایع دستی در نمایشگاه های استان گفت: این فروش در 10 نمایشگاه و 38 غرفه حاصل شده است.وی عمده ترین تولیدات صنایع دستی استان را نساجی سنتی، بافته های داری و زیراندازها عنوان کرد و افزود: سال های اخیر تراش سنگ های قیمتی و نیمه قیمتی نیز جای خود را در صنایع دستی استان باز کرده است.استاندار خراسان جنوبی نیز که چند روز قبل به منظور بررسی مسائل و مشکلات احداث بازارچه بزرگ صنایع دستی استان به شهر خضری سفر کرده بود ضمن اشاره به ظرفیت های استان در حوزه محصولات صنایع دستی گفت: با توجه به توانمندی های موجود، محصولات صنایع دستی استان باید به برند معتبر ملی و فراملی تبدیل شود.محمد مهدی مروج الشریعه بر احداث بازارچه ای مطابق با استانداردهای جهانی در شهری خضری دشت بیاض تاکید کرد و افزود: با توجه به اینکه این مسیر از جمله پرترددترین مسیرهای ورودی و خروجی استان است باید این پروژه هرچه سریع تر راه اندازی شود.وی حمایت از تولیدات صنایع دستی بخصوص در روستاها را از مهمترین اهداف این بازارچه دانست و اظهار داشت: ایجاد اشتغال پایدار برای تولیدکنندگان در اماکن روستایی و عشایری از دیگر مواردی است که در این زمینه مورد توجه قرار دارد.استاندار خراسان جنوبی بیان اینکه هسته های مولد در حوزه های صنایع دستی باید در استان شناسایی شوند افزود: ساماندهی این هسته ها و نیز استفاده از توان و ظرفیت آنها برای حضور در این نمایشگاه می تواند به غنای آن کمک کند.اکنون 6 هزار فعال صنایع دستی در 25 مرکز تولید در استان فعالیت می کنند.نمد مالی، گیوه بافی، پلاس بافی، پخل بافی، رنگرزی سنتی، برک بافی و خراطی از جمله رشته های احیا شده در سال قبل است. سوزن دوزی روی کروات در نهبندان، پارچه سنتی بیرجند، سفره آردی قاینات نشان ملی مرغوبیت صنایع دستی را در سال قبل دریافت کردند.سهم صنایع دستی از صادرات استان 120 میلیارد ریال براساس ارزیابی کارشناسان در سال قبل پیش بینی شده است.گزارش: عصمت برزجی 9893 * 6054            "}