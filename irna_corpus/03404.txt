{"onTitr":" نائب رئیس اتاق بازرگانی فارس:    ","titr":" خودداری از حمل بار، راه حل مشکل کامیونداران نیست","describe":" شیراز- ایرنا- نائب رئیس اتاق بازرگانی، صنایع، معادن و کشاورزی فارس، با اشاره به مشکلات کامیونداران گفت: رفع مشکلات حوزه حمل و نقل استان در گرو برقراری تعامل است و این مشکلات با خودداری کامیون داران از جا به جا کردن و حمل بار حل نمی شود.", "text":"به گزارش ایرنا، ابراهیم غلامزاده، سه شنبه در کارگروه ویژه اقتصادی که با موضوع بررسی مسائل حمل و نقل استان در شیراز برگزار شد افزود: خودداری از جا به جا کردن بار با هدف محقق شدن خواسته ها و رفع مشکلاتی همچون گرانی و نبود قطعات یدکی و لاستیک، تناژبار و قاچاق سوخت جز ایجاد اخلال در کارها نتیجه دیگری ندارد.  وی ادامه داد: توجیه اقتصادی نداشتن صنعت حمل و نقل از دیگر معضلاتی است که فعالان این بخش با آن دست به گریبان هستند که در شرایط فعلی صرفه اقتصادی برای فعالان این بخش ندارد.  غلامزاده گفت: اگر حوزه حمل و نقل دچار اخلال شود، بخش های تولید و صادرات نیز با مشکل مواجه می شود و به دنبال آن سایر بخش ها از جمله اشتغال و معیشت مردم نیز آسیب می بیند.نائب رئیس اتاق بازرگانی، صنایع، معادن و کشاورزی فارس افزود: اتفاقات اخیر در حوزه حمل و نقل باعث شده که بیشتر واحدهای تولیدی و صنعتی و کارخانه های استان در تامین مواد اولیه و رساندن محصول به بازار دچار مشکل شوند.غلامزاده گفت: معضل امروز حمل و نقل عدم توازن عرضه و تقاضاست به طوری که تقاضا برای حمل بار بیش از ناوگان حمل و نقل موجود استان است.او افزود: در شرایط فعلی نیاز است که متولیان بخش دولتی با انجام کارهای فنی و علمی نسبت به حل مشکلات صنعت حمل و نقل اقدام کنند.عضو هیات نمایندگان اتاق بازرگانی، صنایع، معادن و کشاورزی فارس گفت: بحث اصلی در حوزه حمل و نقل این است که فعالان اقتصادی، تولید کنندگان، صادر کنندگان و وارد کنندگان ما دچار مشکل حمل کالا هستند و این روند به تمام بخش های جامعه آسیب جدی وارد می کند.یلدا راهدار افزود: اتاق بازرگانی فارس بحث حل و فصل اساسی مشکل ناوگان حمل و نقل استان را در دستور کار قرار داده و با جدیت دنبال می کند.وی اظهار داشت: کارهای انجام نشده در بخش حمل و نقل بسیار است و اتاق بازرگانی استان نیز این مشکلات را رصد کرده و با بررسی علمی و ارائه راهکارهای اجرایی به دنبال رفع و یا کاهش آنها است.6122 /1876            "}