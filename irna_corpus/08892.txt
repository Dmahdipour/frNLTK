{"onTitr":"","titr":" 18 درصد از سالمندان همدان زیر پوشش کمیته امداد هستند","describe":" همدان - ایرنا- قائم مقام کمیته امداد امام خمینی (ره) استان همدان گفت: 32 هزار و 718 سالمند معادل 18 درصد سالمندان استان زیر چتر حمایتی این نهاد هستند.", "text":"قاسم یارمحمدی روز پنجشنبه در گفت وگو با خبرنگار ایرنا با اشاره به آغاز هفته سالمندان افزود: سالمندان ستون جامعه به شمار می‌آیند و در فرهنگ ایرانی‌ها از دیرباز مقام و منزلت بالایی دارند.وی اظهار داشت: 37 درصد از جمعیت زیر حمایت کمیته امداد امام خمینی (ره) همدان را سالمندان تشکیل می دهند.قائم مقام کمیته امداد امام خمینی (ره) استان همدان با اشاره به اینکه سالمندی دوره‌ای بسیار حساس از زندگی هر انسان است، ادامه داد: برای بالا بردن روحیه و افزایش مشارکت سالمندان در مباحث مختلف، همایشی با حضور 2 هزار و 782 نفر برگزار شد، که شرکت کنندگان از آموزش هایی در زمینهٔ بهداشت و تغذیه بهره مند شدند.وی عنوان کرد: به مناسبت هفته سالمند از 22 تن از سالمندان فعال در عرصه‌های اجتماعی و زندگی تجلیل به عمل آمد و 700 نفر از سالمندان نیز از خدمات غربالگری (قند خون و فشارخون) بهره مند شدند.یارمحمدی افزود: در این هفته لوازم بهداشتی، پوشاک و مواد غذایی به ارزش 2 میلیارد و 250 میلیون ریال در بین سالمندان استان توزیع شد.وی اضافه کرد: پرداخت ماهیانه یک میلیون ریال به 267 نفر از سالمندان زمین‌گیر، پرداخت هزینه‌های جانبی مانند ویلچر و عصا از دیگر خدمات ارائه شده به این قشر از مددجویان است.قائم مقام کمیته امداد استان با اشاره به پرداخت هزینه‌های مددجویان سالمند از اعتبارات بیمه و خدمات ویژه گفت: 12 هزار و 713 تن از مددجویان سالمند ساکن شهر و 20 هزار تن ساکن روستا هستند.وی با بیان اینکه 22 هزار و 620 نفر از مددجویان سالمند را زنان تشکیل می‌دهند، ادامه داد: 10 هزار و 98 نفر از جامعه هدف ما را نیز مردان تشکیل می دهند.گفتنی است، 86 هزار نفر در استان همدان، از خدمات کمیته امداد امام خمینی (ره) بهره مند می شوند.9904/2090            "}