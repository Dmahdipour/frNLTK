{"onTitr":"","titr":" پمپئو: نیروهای ایران نباید در سوریه بمانند","describe":" نیویورک- ایرنا- وزیر خارجه آمریکا اولویت نخست کشورش را در سوریه مبارزه با داعش دانست و در عین حال گفت: برقراری صلح از طریق سیاسی و خروج تمام نیروهای ایران و نیروهای تحت حمایت آن از سوریه، هدف های دیگر ما را تشکیل می دهند.", "text":"به گزارش خبرنگار ایرنا، مایکل پمپئو شامگاه چهارشنبه در سی وششمین اجتماع سالانه بنیاد یهودیان برای امنیت ملی که با موضوع نقش ایران در سوریه برگزار شد، این مطلب را مطرح کرد.وی افزود: اجازه دهید با یک واقعیت اساسی شروع کنم؛ در کل خاورمیانه، تنها یک طرفدار آمریکا، تجارت آزاد و کشور دمکراتیک وجود دارد؛ آن هم مردم دولت اسرائیل هستند. وی با تاکید بر اینکه دولت ترامپ این مساله را به طور عمیق درک می کند، ادامه داد: برای هشت سال گذشته، ما یک دولت داشتیم که احترام بیشتری به رهبران ایران نسبت به مردم اسرائیل می گذاشت. رئیس جمهوری اوباما فکر کرد اگر امتیازات خطرناکی را بدهد، تحریم های اقتصادی را لغو کند و هواپیمای پر از پول نقد را به تهران برساند، می تواند به هر طریقی رهبران ایران را در آغوش گرفته و به سوی رفتار خوب و پیوستن به جامعه بین المللی بکشاند. وزیر خارجه آمریکا اضافه کرد: اما این رهبران از یک فیلم ساخت شرکت دیزنی نیستند. آنها واقعی هستند؛ آنها از اشتباهات خود محزون نیستند. آنها قاتلان و تامین کنندگان تروریسم هستند که امروزه هنوز «مرگ بر آمریکا» می گویند و اهداف آنها شامل بهره گیری از بدبختی مردم خود و محو اسرائیل از چهره زمین است.پمپئو اظهار کرد: من فکر می کنم مردم آمریکا متوجه تهدیدات ایران هستند. به همین آنها مخالف توافق دولت پیشین بودند و در سال 2016 رئیس جمهوری بسیار متفاوتی را برگزیدند.وی با این ادعا که در دو سال گذشته ترامپ تغییرات فوق العاده ای ایجاد کرد، گفت: او سفارت آمریکا را از تل آویو به قدس منتقل کرد و این شهر را پایتخت اسرائیل شناخت. او از برجام خارج شد و شدیدترین تحریم های تاریخ را به رژیم ایران تحمیل کرد تا رفتار خود را تغییر دهند.وزیر خارجه آمریکا افزود: او با خروج از شورای حقوق بشر سازمان ملل متحد، موضع ضد یهود ستیزی را در سطح جهان بر عهده گرفت. ما همچنان حماس در معرض آنچه که واقعا هست، قرار دادیم و یک فشار تاریخی را برای صلح بین اسرائیل و فلسطین اعمال کرده ایم.پمپئو با بیان اینکه می خواهم در مورد مشکلات ایران با اسرائیل، آمریکا و در واقع جهان صحبت کنم، گفت: ایران بی ثباتی سوریه را فرصت طلایی برای خود دیده است. اهداف آن شامل افزایش دسترسی سپاه پاسداران به موقعیتی محکم در نزدیکی ارتفاعات جولان و در نهایت ایجاد جبهه دیگری است که گروه های نیابتیی آن همچون حزب الله بتواند مردم اسرائیل را ترور کنند.وی ادامه داد: اسد سرسپردگی خود را به روسیه، ایران و دیگر بازیگران منطقه ای بیشتر کرده است. داعش به طور کامل از بین نرفته و به اختفای پیشین خود بازگشته است. این موقعیت های متغیر، ارزیابی دوباره ماموریت آمریکا در سوریه را ضروری ساخته است.وزیر خارجه آمریکا اضافه کرد: مبارزه با داعش که تنها اولویت ما در سوریه بود، همچنان اولویت نخست ما است اما اکنون دو اولویت فی مابین ما نیز افزوده شده که شامل حل مسالمت آمیز و سیاسی درگیری سوریه و خروج همه نیروهای ایرانی و نیروهای تحت حمایت ایران از این کشور است.پمپئو با این ادعا که وزارت متبوعش تحت رهبری ترامپ در همه این سه حوزه تعاملات دیپلماتیک در ماه های گذشته داشته است، اظهار کرد: ماه گذشته در مجمع عمومی سازمان ملل متحد حمایت کامل آمریکا را از قطعنامه 2254 شورای امنیت اعلام کردم که روند حل سیاسی درگیری سوریه را تنظیم می کند و از همه کشورها خواستم از آن حمایت کنند.وی که رئیس جمهوری کشورش در مجمع عمومی سازمان ملل متحد مورد استهزا قرار گرفت و انزوای آمریکا بیش از پیش نمایان شد، مدعی شد: در این مجمع کشورهای دیگر خواستار افزایش وفاق بین المللی برای اینکه ایران و نیروهای نیابتی آن اجازه نیابند در سوریه حضور داشته باشند.وزیر خارجه آمریکا افزود: وظیفه اخراج ایران از این کشور، به دولت سوریه مربوط می شود، جایی که روسیه هم به دلیل حضور در آنجا، مسئول است. پمپئو با لحنی تهدید آمیز اظهار کرد: ما به روشنی گفته ایم که اگر سوریه از خروج ایران و نیروهای نیابتی آن مطمئن نشود، حتی یک دلار هم برای بازسازی این کشور پرداخت نمی کنیم.وی به انتصاب برایان هوک به عنوان رئیس گروه اقدام ایران در وزارت خارجه آمریکا هم اشاره کرد و گفت: ما یک کمپین بین المللی تاریخی را برای اعمال فشار دیپلماتیک و اقتصادی علیه جمهوری اسلامی رهبری می کنیم. هدف ما ساده است، قطع درآمدهای رژیم برای گسترش ترور و ارعاب و قطع تامین بودجه برای برنامه های هسته ای و پرکردن جیب خود با پولی که باید به مردم ایران داده شود.وزیر خارجه آمریکا افزود: اساس این رویکرد، رسیدن به اعتقاد بی نظیر رئیس جمهوری ترامپ است که «اسرائیل همچون کشورهای دیگر حق دارد از حاکمیت خود دفاع کند».پمپئو توضیح داد: این به معنای آن است که ما همچنان پشت سر این حق آنها برای هدف قرار دادن شبه نظامیان تحت حمایت ایران در سوریه تا زمانی که این تهدید باقی است، خواهیم ایستاد.وی رژیم صهیونیستی را الگویی برای خاورمیانه معرفی کرد و گفت: دمکراتیک و مرفه است، صلح را آرزو می کند، مطبوعات و اقتصاد و بازار آزاد دارد اما ایران در مقایسه با آن، مقامات آن به حقوق بشری مردم خود حمله، تروریسم را تامین و منافع ایالات متحده را در هر گوشه ای از خاورمیانه تضعیف می کنند.اروپام**1429            "}