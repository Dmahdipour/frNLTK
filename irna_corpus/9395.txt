{"onTitr":"","titr":" مجتمع بانوان کارآفرین در شهرک صنعتی ارومیه راه اندازی می شود","describe":" ارومیه- ایرنا- تفاهم نامه همکاری بین اداره کل امور بانوان و خانواده استانداری و شرکت شهرک های صنعتی آذربایجان غربی به امضا رسید تا مجتمع کارگاهی و نمایشگاهی ویژه بانوان کارآفرین در شهرک صنعتی فاز 3 ارومیه راه اندازی شود.", "text":"به گزارش ایرنا مدیر کل امور بانوان و خانواده استانداری آذربایجان غربی روز چهارشنبه در آیین امضای این تفاهم نامه گفت: این تفاهم نامه به منظور ایجاد اشتغال پایدار و در راستای اجرای مصوبه های دهگانه ستاد اقتصاد مقاومتی استان منعقد شد. شهلا تاجفر بیان کرد: با امضای این تفاهم نامه مقرر شد تا طرفین تلاش خود را برای گسترش توان ملی در حل مشکلات و معضلات اشتغال بانوان به کار بگیرند.وی اضافه کرد: تهیه بانک اطلاعاتی بانوان کارآفرین، شناسایی بانوان متقاضی خرید زمین جهت احداث کارگاه و معرفی به شرکت شهرک های صنعتی، تلاش در جهت برآورد نیازهای آموزشی و پژوهشی آنان، تلاش در جهت اعطای تسهیلات بانکی به متقاضیان، توافق جهت راه اندازی نمایشگاه دائمی عرضه محصولات تولیدی، شناسایی و تخصیص زمین در شهرک شماره 3 ارومیه از بندهای این تفاهم نامه است.  وی افزود: از دیگر بندهای این تفاهم نامه می توان به طراحی کارگاه های 100 الی 200 متری، تهیه نقشه اجرایی پروژه با جزئیات کامل به صورت نقشه تیپ جهت ابلاغ به خریداران جهت ساخت، برگزاری دوره ها و سمینارهای آموزشی در راستای تربیت نیروی انسانی متخصص و تسهیل گری جهت راه اندازی کارگاه از تعهدات این تفاهم نامه دو جانبه اشاره کرد. به گزارش ایرنا اشتغال زنان و تحقق سهم 30 درصدی آنان در آذربایجان غربی در کانون توجه نماینده عالی دولت و سایر دولتمردان قرار دارد. 8531/3072            "}