{"onTitr":" مدیر حج و زیارت:    ","titr":" افزون بر هفت هزار روادید  عراق برای زائران یزد صادر شد","describe":" یزد - ایرنا - مدیر حج و زیارت یزد با یادآوری استقرار اعضای کنسولگری عراق در این شهر برای صدور روادید زائران استان گفت: تاکنون هفت هزار و 69 فقره روادید برای زائران برای شرکت در پیاده روی اربعین حسینی صادر شده است.", "text":"علی اصغر شریفی زارچی روز چهارشنبه در گفت و گو با خبرنگار ایرنا افزود: صدور روادید، انفرادی است اما توصیه می‌شود، زائران کاروانی ثبت‌نام کنند. وی ادامه داد: تاکنون 10 هزار و 850 نفر در قالب 6 هزار و 660 گروه در استان از طریق سامانه سماح (samah.haj.ir) یا دفاتر خدمات زیارتی برای حضور در پیاده روی عظیم اربعین حسینی ثبت نام کرده اند.این مسئول اضافه کرد: هزینه ثبت نام سفر اربعین 377 هزار و 700 تومان و شامل هزینه صدور ویزا،  بیمه، هلال احمر و کارگزاری ها اعلام شده است.شریفی زارچی از فعالیت 62 دفتر زیارتی خبر داد که برای ثبت‌نام حضوری در خدمت علاقه‌مندان است، افزود: افرادی که گروهی ثبت‌نام می‌کنند، نفر اول سرگروه محسوب می‌شود و پیامک و اطلاعاتی که باید اطلاع‌رسانی شود به وی ارسال می‌شود. مدیر حج و زیارت یزد تصریح کرد: گذرنامه زائران از زمان اعزام باید حداقل شش ماه اعتبار داشته باشد.وی یادآور شد: در سال 1396، 29 هزار زائر از استان روادید سفر برای حضور در پیاده‌روی اربعین دریافت کرده بودند. بیستم ماه صفر برابر هشتم آبان ماه 1397، چهلمین روز شهادت امام حسین (ع) و 72 نفر از یاران باوفای آن حضرت در روز عاشورا (دهم) محرم سال 61 هجری قمری است که نزد شیعیان به اربعین حسینی معروف شد. سال گذشته حدود 20 میلیون نفر از کشورهای مختلف جهان خصوصا مسلمانان در گردهمایی بزرگ عاشقان خاندان عصمت و طهارت در عراق شرکت کرده بودند.  استان یزد بر پایه سرشماری آبان سال 1395، یک‌میلیون و 138هزار نفر جمعیت دارد که 85 درصد در 21 شهر و بقیه در روستاها و آبادی‌ها و مناطق عشایری زندگی می‌کنند. 7532/ 2047/            "}