امیرحسین صالحی زنجانی روز شنبه در گفت وگو با خبرنگار ایرنا افزود: در این مسابقات تیم گیلان با 6 نشان طلا، یک نقره و سه برنز و با کسب 23 امتیاز به مقام نخست رسید و تیم زنجان با یک طلا، 6 نقره و سه برنز و با 15 امتیاز و اردبیل نیز با سه طلا، یک نقره و 6 برنز و کسب 13 امتیاز به ترتیب دوم و سوم شدند.وی با بیان اینکه مسابقات با حضور 50 بوکسور منتخب از استانهای آذربایجان شرقی، آذربایجان غربی، اردبیل، گیلان و 10 وزن مختلف برگزار شد، اظهار داشت: هر استان با 10 بوکسور و همراه با یک مربی و سرپرست در این پیکارها شرکت داشتند که روزهای 19 و 20 مهر جاری در سالن 6 هزار نفری امام خمینی (ره) مجموعه ورزشی انقلاب زنجان به مصاف هم رفتند. مسئول کمیته داوران هیات بوکس استان زنجان با بیان اینکه 12 داور این رقابت ها را قضاوت کردند، افزود: نفرات برتر مسابقات به المپیاد ایرانیان که از 30 مهر تا 9 آذر امسال در سیستان و بلوچستان برگزار می شود؛ اعزام خواهند شد. نایب رئیس هیات بوکس استان زنجان گفت: در حال حاضر ورزش بوکس در شهرستان های زنجان، ابهر، خرمدره، سلطانیه و خدابنده فعال است و تلاش می شود تا در شهرستان های طارم، ایجرود و ماهنشان نیز راه اندازی شود. صالحی زنجانی افزود: در زمان حاضر قریب 2 هزار ورزشکار در رشته بوکس زنجان فعالیت دارند که 50 درصد بوکسورها به صورت رسمی و بیمه شده هستند و بیش از 300 نفر آنان را نیز رده سنی نونهالان تشکیل می دهد.6084/8068
      
      