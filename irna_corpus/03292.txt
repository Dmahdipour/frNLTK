{"onTitr":"","titr":" اخبار اختلاس در صندوق ذخیره فرهنگیان صحت نداشت","describe":" بوشهر- ایرنا- مدیر امور اعضا و استان های صندوق ذخیره فرهنگیان کشور گفت: اختلاس های میلیاردی که به این صندوق نسبت داده شد، ناحق بود، طوریکه در گزارش مجلس شورای اسلامی  پس از تحقیق و تفحص سخنی مبنی بر اختلاس از این صندوق به میان نیامده است.", "text":"به گزارش ایرنا، فتاح سلیمی روز سه شنبه در همایش یکروزه صندوق ذخیره فرهنگیان استان بوشهر افزود: بر همین اساس اطلاعات لازم به قوه قضائیه ارسال و صندوق ذخیره فرهنگیان مدعی و شاکی از سوء مدیریت هایی که پیش از این وجود داشته، خواهد بود و تیم حقوقی مامور شده تا حقی از این مجموعه ضایع نشود.وی با بیان اینکه صندوق ذخیره فرهنگیان و بانک سرمایه 2 بخش متفاوت است بیان کرد: صندوق ذخیره فرهنگیان در بانک سرمایه سهام دار است و 47 درصد از سهام این بانک متعلق به این صندوق است ولی با توجه به برخی مشکلات پیش آمده در موضوع وام ها برای بانک سرمایه، نگاه مردم به صندوق ذخیره فرهنگیان حساس تر شد.سلیمی افزود: صندوق ذخیره فرهنگیان 2هزار و 180 میلیارد ریال در بانک سرمایه دارد و این صندوق یکهزار و 600 میلیارد ریال وام از این بانک گرفته و رقم قابل توجهی در بانک سرمایه نداشته است.وی با بیان اینکه مشکلات پیش آمده در بانک سرمایه را به ناحق به صندوق ذخیره فرهنگیان ربط دادند یادآور شد: به واسطه این فضا سازی ارزش سهام این صندوق در بانک ها کاهش یافت و این امر باعث ضرر 850 هزار فرهنگی عضو  صندوق و سلب اعتماد آنان شد.سلیمی در بخش دیگری از سخنان خود گفت: یکی از اقدامات صندوق ذخیره فرهنگیان تصویب قانون دائمی شدن سهم دولت در این صندوق در مجلس است که امیدواریم بزودی به تصویب برسد تا هیچ دولتی با سلیقه شخصی  قادر به حذف سهم دولت در صندوق ذخیره فرهنگیان نباشد.این مقام مسئول با اشاره به اینکه اگر فرهنگیان 5 درصد حقوق خود را در صندوق سپرده گذاری کنند دولت نیز موظف است به همین میزان پرداخت کند افزود: در شرایط کنونی فقط یک دوازدهم درصد از حقوق اعضای صندوق کسر می شود و این کسری برای سرمایه گذاری 3تا 5 درصد را نیز شامل می شود.مدیر امور اعضا و استان های صندوق ذخیره فرهنگیان با اشاره به اینکه سقف تعیین شده برای سپرده گذاری 5 درصد است افزود: اگر درصد سپرده گذاری بیشتر باشد در انتهای باز پرداخت، سود بیشتری شامل حال همکاران عضو صندوق می شود.معاون توسعه و پشتیبانی آموزش و پرورش استان بوشهرگفت: صندوق ذخیره فرهنگیان برای ارتقای منزلت و سطح زندگی فرهنگیان بویژه در دوره بازنشستگی با تصویب مجلس در سال 1374 راه اندازی شد.غلامرضا طراوت افزود: صندوق ذخیره فرهنگیان کشور در بخش های مختلفی نظیر ساختمان، رفاهی، صنایع آموزشی، انرژی، بیمه و بورس سرمایه گذاری کرده است که در این زمینه موفقیت های نسبی نیز داشته است.وی یادآور شد: دراین مدت هجمه های زیادی به صندوق ذخیره فرهنگیان وارد و باعث شد اعتماد فرهنگیان نسبت به آن کم شود.این مقام مسئول افزود: براساس آمار صندوق ذخیره فرهنگیان کشور حدود 63 درصد با استمرار عضویت در صندوق مخالف بوده و باید تلاش کرد تا این اعتماد از دست رفته بازگردانده شود و همکاران را از بابت سرمایه گذاری خاطر جمع کرد.معاون توسعه منابع و پشتیبانی آموزش و پرورش استان بوشهر گفت: در این استان 86 درصد فرهنگیان عضو صندوق ذخیره هستند و این استان نسبت به سال گذشته 9 درصد افزایش سرمایه در صندوق ذخیره داشته است.وی بیان کرد: استان بوشهر ظرفیت های مناسبی برای سرمایه گذاری در بخش های مختلفی همچون پتروشیمی، صنایع وابسته به نفت و گاز، احداث نیروگاه خورشیدی برای تولید برق، مسکن فرهنگیان، طرح بسته بندی خرما، احداث آب شیرین کن، احداث باشگاه فرهنگیان در استان دارد.6047/6043            "}