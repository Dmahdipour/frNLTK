{"onTitr":"","titr":" تسهیلات بانکی 17 طرح اشتغال در آستارا تصویب شد","describe":" آستارا - ایرنا - کارگروه اشتغال و سرمایه گذاری آستارا، تسهیلات بانکی 17 طرح اشتغالزا را برای ایجاد کسب و کار به 47 نفر در این شهرستان تصویب کرد.", "text":"به گزارش خبرنگار ایرنا فرماندار آستارا روز سه شنبه در جلسه کارگروه اشتغال و سرمایه گذاری در فرمانداری این شهرستان گفت: این طرح ها در حوزه های تولید پوشاک، گلیم، دامداری، زنبورداری و پرورش گیاهان دارویی است و 17 میلیارد و 100 میلیون ریال تسهیلات برای آنها منظور شده است.یونس رنجکش افزود: بانک های عامل تا سقف 500 میلیون ریال تسهیلات اشتغال می پردازند و باید در ترویج مشاغلی نظیر گلیم بافی، برای معرفی ظرفیت های اقتصادی و فرهنگی آستارا از توان کارفرمایان استفاده و گلیم به برند تبدیل شود.وی بیان کرد: هدف از طرح های اشتغال، حمایت از جوانان روستایی و ایجاد شغل است و تسهیلات اشتغال روستایی با کارمزد چهار درصد و باز پرداخت چهار تا شش ساله پرداخت می شود.رنجکش ادامه داد: روستاها در حوزه های آبیاری نوین، صنایع تبدیلی، دامداری، فرآورده های دامی، صنایع دستی کوچک، گردشگری و بوم گردی، پرورش و تولید طیور و آبزیان ظرفیت های بالقوه ای برای اشتغال دارند.او گفت: آموزش و مشاوره رایگان به جوانان جویای کار بویژه در مشاغل فنی باید با هدف توانمندسازی، بهبود فضای کسب و کار، توسعه اشتغال مولد و پایدار و رونق تولید در دستور کار دستگاه های اجرایی قرار گیرد.فرماندار آستارا افزود: کارگروه استانی و شهرستانی گردشگری با ساخت 37 واحد بوم گردی در آستارا موافقت کرده و 70 درصد واحدها به بخش لوندویل و 30 درصد به بخش مرکزی این شهرستان مربوط است.شهلا قاضی پور رئیس اداره تعاون، کار و رفاه اجتماعی آستارا نیز در این جلسه، کارآفرینان را به ثبت طرح های خود در سامانه کارا و مدیران دستگاه های متولی را به رفع مشکلات اشتغال آنها دعوت کرد.شهرستان آستارا با 91 هزار نفر جمعیت در منتهی الیه غرب گیلان و همسایگی جمهوری آذربایجان قرار دارد./2007/7105 / 7124            "}