{"onTitr":"","titr":" پیکر شهید مرزبانی در مریوان تشییع شد","describe":" سنندج - ایرنا - پیکر شهید سرباز وظیفه میلاد محمدیان جمعی هنگ مرزی مریوان که در درگیری با اشرار مسلح به درجه رفیع شهادت رسید، روز سه شنبه در این شهر تشییع شد.", "text":"به گزارش خبرنگار ایرنا، پیکر شهید میلاد محمدیان بر دستان مردم شهیدپرور، همرزمان شهید و با حضور فرماندهان نظامی و انتظامی، نیروهای مسلح و مسئولان اجرایی در مریوان تشییع و پس از آن برای خاکسپاری به زادگاه این شهید والامقام در شهرستان کامیاران منتقل شد. این سرباز وظیفه شهید جمعی هنگ مرزی مریوان بود که بامداد امروز در درگیری با اشرار مسلح در نقطه صفر مرزی به شهادت رسید. امام جمعه مریوان در مراسم تشییع پیکر این سرباز شهید اظهار داشت: شهادت افتخاری بزرگ برای هر انسان مسلمانی است و همگی باید برای دفاع از کیان ایران اسلامی از هیچ کوششی فروگذار نکنیم. ماموستا مصطفی شیرزادی با بیان اینکه مکتب اسلام مکتب شهادت، ایثار و فدارکاری است، اضافه کرد: شهادت افتخاری عظیم برای هر انسان رادمردی است و چنین افتخاری نصیب هر انسانی نمی شود. وی یادآور شد: شهادت امر مبارکی است و ما آماده ایم در راه حفظ امنیت و آسایش ملت شهید شویم؛ بنابراین از آنجایی که همگی روزی از این دنیا کوچ می کنیم، چه بهتر که به سعادت شهادت نائل شویم. ماموستا شیرزادی تاکید کرد: طبق دستور خداوند، همگی باید فداکار بوده و برای نجات مستضعفان جان خود را به خطر اندازیم و زمینه آرامش را برای مردم فراهم کنیم. شهرستان مریوان در 125 کیلومتری غرب سنندج مرکز استان کردستان واقع شده و از قمست غرب خود به شهر پنجوین در استان سلیمانیه اقلیم کردستان عراق با 100 کیلومتر مرز متصل است. کردستان از استان های مرزی کشور است که 227 کیلومتر مرز با شمال عراق دارد. 3034/9102            "}