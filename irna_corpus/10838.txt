{"onTitr":"","titr":" میراث گاندی ، الهام بخش صلح طلبان جهان است","describe":" دهلی نو -ایرنا- مردم هند هر سال در دوم اکتبر (10 شهریور) سالروز تولد مردی را جشن می گیرند که بی گمان معروف ترین نام در تاریخ چند هزار ساله این کشور و یکی از بزرگترین شخصیت های سیاسی و اجتماعی جهان است.", "text":"به گزارش ایرنا، پس از 150 سال از روز تولد این چهره برجسته تاریخ معاصر جهان اکنون جامعه هند به باز تعریف نقش وی و جنبش ضد خشونت تحت رهبری وی پرداخته است.بسیاری از مردم جهان وی را به عنوان مصلحی بزرگ می شناسند که با متحد کردن 'پابرهنگان' توانست بدون توسل به خشونت و ریختن حتی یک قطره خون تمدن بزرگی چون هند را از زیر سلطه بزرگترین قدرت استعماری جهان نجات دهد. در حال حاضر هفت دهه پس از تاسیس کشوری که نتیجه مبارزات بی امان گاندی بزرگ بود ، هند در حالی که تولد وی را جشن می گیرد که چرایی و چگونگی نقش وی در جنبش استقلال خواهی هند از سوی برخی چهره ها و جریان های سیاسی تندرو مورد سوال قرار گرفته است.جریان های افراط گرا که در سالهای اخیر در جامعه چند صدایی هند پروبال گرفته اند پیام 'صلح و مدارا' گاندی بخصوص در بین مذاهب و طبقات اجتماعی داخل جامعه هند را مورد انتقاد قرار می دهند و او را به دلیل ایجاد زمینه برای آنچه تجزیه هند می نامند ملامت می کنند.برخی جریان های سیاسی افراطی در حال این تفکر را در جامعه جوان هند تبلیغ می کنند که گاندی با مدارا با دین ها و طبقات اجتماعی مختلف باعث شد برخی از آنها از جمله مسلمانان چنان قدرت بگیرند که به فکر تشکیل کشوری مستقل برای خود بیافتند که نتیجه آن جدا شدن بخش بزرگی از شبه قاره از سرزمین اصلی هند بود. آنها می گویند این سیاست مدارای گاندی که این هند را کشور و جامعه ای چند فرهنگی و چند مذهبی معرفی کرد باعث افول قدرت هند در سالهای بعد و همچنین تضعیف برخی مذاهب مانند هندوئیسم در شبه قاره شد.اما علیرغم همه این انتقادات و مخالفت های سیاسی که با گاندی بزرگ و میراث بی بدیل او در سالهای گذشته انجام شد هنوز هم پیام صلح و مدارای وی همان طنین قدرتمند روزهای نخستین را دارد و صلح دوستان جهان به وی اقتدا می کنند.چندین دهه پس از ترور وی توسط یک هندوی افراطی که از سیاست های مسالمت آمیز وی نسبت به مسلمانان ناراحت بود هنوز هم جهان روز تولد او را جشن می گیرد و مردم 48 کشور جهان از جمله ایران از خیابان هایی عبور می کنند که به یاد او نامگذاری شده اند.برغم همه تردیدها درباره نقش مثبت یا منفی وی در جنبش استقلال خواهی هند و تاسیس این کشور، گاندی هنوز هم منبع الهام بزرگی برای صلح جهانی است.هندی های سراسر جهان امروز سالروز تولد بزرگترین شخصیت سیاسی معاصر این کشور یعنی موهانداس کرمچاند گاندی معروف به مهاتما (روح والا) گاندی را جشن گرفته و مبارزه وی را در جهت آزادی هند از یوغ استعمار انگلیس گرامی می دارند.مهاتما گاندی در دوم اکتبر سال 1869 در پوربندر در ایالت گجرات هند چشم به دنیا گشود. وی یک وکیل، سیاستمدار، فعال اجتماعی و نویسنده بود که سرانجام بصورت بزرگترین رهبر جنبش آزادی هند از یوغ انگیس در آمد، بطوریکه وی اکنون بعنوان پدر ملت هند معروف می باشد.مهاما گاندی در مبارزه خود علیه حکومت انگلیس در هند از شیوه عدم خشونت استفاده کرده و به همین جهت وی اکنون در سراسر جهان یک شخصیت گرامی می باشد.وی فعالیتهای سیاسی خود را به عنوان یک مهاجر هندی در آفریقای جنوبی در اوایل دهه 1900 آغاز کرد و در طول سالهای بعد از جنگ جهانی اول بصورت بزرگترین رهبر جنبش آزادی هند علیه حکومت انگلیس در آمد.گاندی یک هندوی متدین بود که زندگی بسیار ساده ای داشت. وی چندین بار در طول حکومت انگلیس در هند بخاطر عدم همکاری با دولت زندانی شد و چندین بار در اعتراض به اقدام دولت انگلیس به سرکوبی اقشار فقیر هند اعتصاب غذا کرد. وی، بعد از استقلال هند در سال 1947 نیز در جهت برقراری صلح و آرامش بین هندوها و مسلمانان فعالیت کرد و سرانجام در 30 ژانویه 1948 در دهلی بدست یک نفر هندوی افراطی بنام ناتورام وینایک گودزه کشته شد.مهاتما گاندی در 19 سالگی به منظور تحصیل حقوق در دانشگده اینر تمپل، یکی از چهار دانشگده حقوق در این شهر، به لندن رفت.وی در اواسط سال 1891 به هند بازگشته و در بمبئی به وکالت پرداخت ولی در اینکار چندان موفق نشد. وی، سپس، سمتی را در یک شرکت هندی پذیرفت و این شرکت وی را به دفتر خود در آفریقای جنوبی اعزام کرد و وی به همراه همسر و کودکان خود حدود 20 سال را در آفریقای جنوبی سپری کرد.مهاتما گاندی از مشاهده تبعیض نژادی به عنوان یک مهاجر هندی در آفریقای جنوبی بشدت رنج می برد. یکبار یک قاضی اروپایی در دوربان از مهاتما گاندی خواست که عمامه خود را از سر بردارد ولی وی از انجام اینکار خودداری و دادگاه را ترک کرد.وی همچنین از کوپه درجه یک قطاری به مقصد پرتوریا بخاطر خودداری از واگذاری صندلی خود به یک نفر مسافر اروپایی بیرون انداخته شد و مورد ضرب و شتم قرار گرفت.این سفر قطار به صورت نقطه عطفی در زندگی مهاتما گاندی در آمد و وی بلافاصله جنبشی را برای عدم همکاری با مقامات براه انداخت.مهاتما گاندی در ژوئیه سال 1914 به هند بازگشته و از انگلیس در جنگ جهانی اول حمایت ولی همچنان از حکومت انگلیس بخاطر رفتار استثماری و بی عادلانه آن در هند انتقاد کرد.گاندی در سال 1919 یک جنبش منظم مقاومت را در اعتراض به تصویب قانونی برای اعطای قدرتهای اضطراری به مقامات دولت انگلیس در هند برای سرکوبی فعالیتهای مخرب براه انداخت و وی تا 1920 بصورت مشهورترین چهره در جنبش آزادی هند در آمد.هندوهای افراطی مهاتما گاندی را به پذیرش طرح تقسیم شبه قاره هند متهم می کنند و این احساس در طول چهار سال گذشته یعنی از زمان تشکیل دولت هندویی افراطی حزب بهارتیا جاناتا (بی.جی.پی.) در هند تشدید شده است بطوریکه عده ای از هندوهای افراطی از قاتل مهاتما گاندی به عنوان یک قهرمان یاد می کنند.رئیس بخش تاریخ و علوم سیاسی دانشگاه ملی آزاد ایندیرا گاندی در دهلی معتقد است که مهاتما گاندی نیز همانند بنیانگذار جمهوری اسلامی ایران امام خمینی (ره) یک فیلسوف و بسیج کننده بزرگ بود.پروفسور کاپیل کمار، طی گفتگوی اختصاصی با ایرنا در دهلی نو در مقایسه جنبش امام خمینی در جهت ایجاد وحدت در میان مستضعفان در برابر مستکباران و جنبش مهاتما گاندی در جهت رهایی هند از یوغ استثمار انگلیس، گفت: امام خمینی جمعیت بزرگی را بسیج کرد که دومین نمونه در آسیا بعد از جنبش مهاتما گاندی بود. ولی دعوت امام خمینی کلا بر روی مذهب استوار بود حال آنکه مهاتما گاندی از همه مذاهب به منطور ایجاد وحدت بین مردم استفاده کرد ولی وی در جلوگیری از تقسیم شبه قاره هند بر مبنای مذهب شکست خورد. بنابراین، امام خمینی به هدف خود از بسیج مردم در ایران دست یافت ولی مهاتما گاندی در انجام این کار در هند شکست خورد.'وی در مورد نحوه زندگی و فلسفه مهاتما گاندی گفت: مهاتما گاندی یک فیلسوف، یک رهبری سیاسی و یک نویسنده بزرگ بود و در جهت تضمین برقراری عدالت اجتماعی درهند فعالیت کرد و از عدم خشونت به عنوان روشی برای کسب استقلال از استثمار انگلیس استفاده کرد. مهاتما گاندی یک کارشناس راهبردی و یک بسیج کننده بزرگ بود ولی توافق با طرح تقسیم شبه قاره هند بزرگترین شکست وی بود.این استاد تاریخ، در پاسخ به سوالی در مورد مناسبت فلسفه مهاتما گاندی با وضعیت کنونی جهان، گفت: پاسخ به این سوال دشوار است ولی من شخصا احساس می کند که موضوعات متعددی چون عدالت اجتماعی، توسعه مناطق روستایی و بهبود وضعیت ملل فقیر وجود دارند که تحقق به آنها می تواند به عنوان بخشی از میرات مهاتما گاندی تلقی شود.'وی افزود: ولی اکنون وضعیت جهان تغییر کرده است و نیروهای مخرب، جنگ و برتری به همراه شیطان تروریسم در جهان امروزی فعال هستند. اشکال جدید برتری اقتصادی و کنترل بوجود آورده شده اند. هند بشدت از عدم خشونت، صلح و همزیستی مسالمت آمیز با اصل برابری ملتها حمایت می کند ولی شرایط اکنون آنرا مجبور ساخته اند که به هرگونه حمله به خاک خود پاسخ دهد و دیگر اصل مهاتما گاندی را مبنی بر اینکه اگر یک سیلی به صورت شما زدند طرف دیگر صورت خود را برای سیلی آماده کنید دنبال نکند.'  پروفسور کاپیل کمار ارزش های هندویی را به عنوان اساس فلسفه مهاتما گاندی توصیف کرده و گفت: هند کشوری است که همه مذاهب در آنجا حقوق قانونی برای رشد و نمو دارند و این یک رویای دیگر مهاتما گاندی بود. فلسفه مهاتما گاندی بر روی ارزش های هندویی چون اخوت جهانی، آزادی مذهبی و برقراری صلح و آرامش استوار می باشد. این مفاهیم هندویی زمانی شکوفا شدند که سازمان مللی وجود نداشت.' آساق**1424 **1663**            "}