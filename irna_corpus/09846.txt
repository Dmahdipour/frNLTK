{"onTitr":"","titr":" بازسازی سوریه و فرصتی برای گسترش حضور شرکت های ایران","describe":" دمشق- ایرنا- سوریه حدود هشت سال درگیر جنگ علیه تروریسم بوده و در این مدت بیشتر زیر ساخت های آن از بین رفته و اکنون با پایان یافتن این بحران، تلاش برای بازسازی این کشور آغاز شده و نقش ایران به عنوان متحد راهبردی در این امر مهم و تاثیر گذار است.", "text":"به گزارش ایرنا، نمایشگاه بازسازی سوریه که از شب گذشته (سه شنبه) به مدت پنج روز با حضور 29 کشور جهان در دمشق که جمهوری اسلامی ایران نیز با 14 شرکت بزرگ اقتصادی در آن مشارکت دارد، فرصتی برای عرض اندام شرکت ها و تجار ایرانی در امر بازسازی سوریه است. این نمایشگاه تا ششم اکتبر(14مهرماه) محصولات 270 شرکت در زمینه های ساختمان را از کشورهای لبنان، اردن، روسیه، ایران، چین، فرانسه، ایتالیا، بلاروس، برزیل، مقدونیه، اندونزی، آفریقای جنوبی، صربستان، دانمارک، یونان، اسپانیا، ونزوئلا، پاکستان، کوبا، آلمان، عراق، سلطان نشین عمان، هند، رومانی، بلژیک و تانزانیا در کنار شرکت هایی از سوریه به نمایش خواهد گذاشت. فرصت بازسازی سوریه در شرایط پسابحران برای همه کشورهای جهان از اهمیت خاصی برخوردار است که امسال کشورهای خارجی زیادی در این نمایشگاه حضور دارند. برگزاری نمایشگاه بازسازی سوریه نشان از بازگشت آرامش و ثبات به این کشور است و روند سازندگی مهم ترین موضوعی است که مسئولان سوری در حال برنامه ریزی و انتخاب کشورهای مهم خارجی در این زمینه هستند. شرکت های ایرانی می توانند با برنامه ریزی درست در این رویداد بزرگ اقتصادی مشارکت کنند. روند رو به جلوی روابط اقتصادی میان ایران و سوریه از ابتدای سال جاری آغاز و این روند با سفر هیات اقتصادی ایران به سرپرستی وزیر راه، مسکن و شهرسازی در 27 اردیبهشت جاری شتاب گرفت. عباس آخوندی در طول سفر خود به دمشق دیدارهای دو جانبه ای با مقامات بلند پایه سوریه برگزار کرد. موضوع محوری این نشست ها مقدمه ای برای برگزاری کمیسیون عالی در بخش اقتصادی بود که در ماه های آینده قرار است با حضور مسئولان عالی رتبه ایران و سوریه برای قراردادهای نهایی انجام شود. این توافق که بیشتر جنبه اقتصادی به ویژه در روند بازسازی سوریه دارد، می تواند کمک بزرگی برای تسهیل حضور شرکت های ایرانی در این کشور داشته باشد. مسئولان بلند پایه سوریه نیز تمایل زیادی برای حضور شرکت های ایرانی در روند بازسازی کشورشان دارند و این امر تنها با برنامه ریزی صحیح شرکت ها و تجار بزرگ کشورمان محقق می شود. رئیس جمهوری، نخست وزیر، رئیس مجلس و وزرای کشور سوریه در دیدار های خود با مسئولان ارشد ایران همواره تمایل خود را برای حضور شرکت های خصوصی جمهوری اسلامی برای مشارکت در امر بازسازی کشورشان تاکید و آمادگی خود را برای همکاری با آنان اعلام کردند. بشار اسد رئیس جمهوری سوریه چهار ماه قبل در دیدار وزیر راه، مسکن و شهرسازی جمهوری اسلامی ایران با وی، بر لزوم تقویت همکاری های اقتصادی میان تهران - دمشق تاکید کرد. عماد خمیس نخست وزیر سوریه نیز در دیدار با آخوندی تاکید کرد: دمشق آماده ارائه هرگونه تسهیلات به ایران و برطرف کردن موانع موجود برای مشارکت تهران در بازسازی سوریه است. حموده صباغ رئیس مجلس سوریه نیز در دیدار با مصطفی کواکبیان عضو کمیسیون امنیت ملی و سیاست خارجی مجلس شورای اسلامی، گفت: ایران همان گونه که از ابتدای جنگ حدود هشت ساله در کنار ملت و دولت این کشور ایستاد در مرحله بازسازی نیز کنار ما خواهد بود. این موضع گیری های رسمی مقامات سوری نشان می دهد فرصت بازسازی سوریه برای شرکت ها و تجار ایرانی مهیا است و ایران می تواند قبل از حضور رسمی کشورهای دیگر، در این امر مشارکت جدی داشته باشد و این حضور تنها نباید در حرف باشد. **گشایش چهارمین نمایشگاه بازسازی سوریه در چهارمین نمایشگاه بازسازی سوریه نمایشگاه که با هدف بازسازی سوریه در شهرک نمایشگاهی دمشق افتتاح شده است، 29 کشور آسیایی، اروپایی و آفریقایی حضور دارند. شرکت های تخصصی در زمینه های ساختمان، انرژی، بهداشت، آموزش، جهانگردی، کشاورزی، ارتباطات، تکنولوژی آب، امنیت و آی تی، محصولات و خدمات خود را به نمایش گذاشته اند. نخستین نمایشگاه بازسازی سوریه 25 شهریور 1394 با حضور 65 شرکت داخلی و خارجی و دومین نمایشگاه 17 شهریور 1395 با حضور 122 شرکت از 11 کشور برگزار شد. سومین نمایشگاه بازسازی سوریه نیز 28 شهریور 1396 با حضور 164 شرکت از 23 کشور جهان در شهرک نمایشگاهی دمشق برگزار شد.به دنبال افزایش دامنه بحران در سوریه به علت خطرات موجود شهرک نمایشگاهی دمشق واقع در جاده فرودگاه بین المللی این شهر بسته شده بود و بیشتر نمایشگاه ها در محل قدیمی نمایشگاه های بین المللی سوریه در دمشق برگزار می شد.به دنبال بازگشت تدریجی امنیت به این کشور اکنون باردیگر نمایشگاه ها در شهرک نمایشگاه های دمشق در نزدیک فرودگاه برگزار می شود.آمارهای گذشته از حضور ضعیف کشورهای خارجی در نمایشگاه بازسازی در سوریه نشان می دهد که در این دوره جدید همه درصدد حضور در امر بازسازی هستند که این گرایش برای رشد شرکت های ایرانی و مشارکت قوی بخش خصوصی می تواند فرصت مناسبی باشد و اقدامات جدی در این راستا صورت گیرد. **فراهم شدن فرصت برای شرکت های ایرانی سوریهسفیر جمهوری اسلامی ایران در سوریه تاکید کرد، نمایشگاه بازسازی سوریه فرصتی دیگر برای حضور شرکت های ایرانی است تا در این تجمع بین المللی که تقریبا 29کشور جهان حضور دارند، تاثیر گذار باشند. جواد ترکابادی افزود: این نمایشگاه برای حضور بازرگانان ایرانی با نیازهای موجود در کشور سوریه در قالب بازسازی است که باید از آن بهره مند شود. وی گفت: البته بازسازی سوریه طرح عظیمی است که فرصت های بسیار زیادی برای حضور شرکت ها و بدنه های فعال اقتصادی جمهوری اسلامی ایران ایجاد می کند. سفیر ایران در دمشق با اشاره به روابط خوب ایران و سوریه افزود: روابط بسیار خوب و روانی میان دو کشور وجود دارد و باید همکاری های فی مابین به ویژه روابط اقتصادی تقویت شود. ترکابادی تصریح کرد: پیوندهایی بین ملت های سوریه و ایران است و باید این امکان فراهم شود تا فعالیت ها در راستای تحکیم و تقویت مبانی اقتصادی، بیشتر فراهم شود. وی اظهار داشت: تعداد شرکت های ایرانی شرکت کننده در نمایشگاه بازسازی سوریه قابل قبول است، اما انتظار بیشتری برای حضور حداکثری تجار و بازرگانان ایرانی در این کشور وجود دارد. سفیر ایران در سوریه ادامه داد: فرصت های خوبی در پسا بحران برای حضور حداکثری فعالان اقتصادی ایرانی در این کشور وجود دارد که امیدواریم در زمان های بعدی شرکت ها، موسسات و فعالان اقتصادی مختلفی از ایران در نمایشگاه های بعدی بازسازی سوریه حضور پیدا کنند. ترکابادی اظهار داشت: بازسازی شهرها و کارخانجات احتمالا تخریب شده در تحولات جنگ سوریه، می طلبد شرکت های ایرانی از فرصت های حضور در بازار گسترده این کشور بهره مند شوند. وی گفت: برای بخش خصوصی ایران در سوریه به دلیل روابط دوستانه و قوی میان دو کشور فرصت های زیادی در زمینه سرمایه گذاری در صنایع، معادن و ذخایر ارزشمند در این کشور نیز وجود دارد. **حضور 14 شرکت ایرانی در نمایشگاه بازسازی سوریه مدیر سالن ایرانی در نمایشگاه بین المللی دمشق گفت: جمهوری اسلامی ایران با 14 شرکت بزرگ در چهارمین نمایشگاه بازسازی سوریه حضور دارد. مهدی سعید الزاکرین افزود : این تعداد شرکت های جمهوری اسلامی ایران در 15غرفه محصولات و خدمات خود را برای مشارکت در بازسازی سوریه ارایه می کنند. وی گفت: تلاش شده است فعال ترین شرکت ها در امر بازسازی سوریه در این نمایشگاه حضور یابند تا مورد استقبال بیشتر طرف های سوری و شرکت کنندگان قرار گیرد. سعید الزاکرین بیان کرد: دست اندرکاران مرتبط با مصالح ساختمانی، انرژی های نوین، مواد پتروشیمی و سیستم های مخابراتی از مهم ترین شرکت کنندگان ایرانی در نمایشگاه بازسازی سوریه هستند. حضور شرکت‌های ایرانی در نمایشگاه بازسازی سوریه فرصتی مناسب برای نمایش توانمندی‌های کشور در بخش های مختلف اقتصادی است که امیدواریم بتوانیم از آن بهره مند شویم. سوریه از اسفند ماه 1389 درگیر بحران مورد حمایت از سوی برخی کشورهای غربی - عربی همسایه و رژیم صهیونیستی است. حضور بیش از 360 هزار تروریست از 120 کشور جهان وابسته به 103 گروه تروریستی در شهرهای مختلف سوریه موجب شد طی 8 سال گذشته بسیاری از زیرساخت شهرهای مهم این کشور تخریب شده و اکنون با پایان یافتن بحران و پیروزی سوریه بر تروریست ها تلاش برای بازسازی آغاز می شود. امریکا نیز همزمان با این تحولات در سوریه خواستار تعهد کتبی دمشق برای مشارکت در بازسازی شده است که این درخواست از سوی سوریه به خاطر حمایت واشنگتن از تروریست ها در هشت سال گذشته رد شد. مقام های سوریه بارها بر این نکته تاکید کرده اند که اولویت بازسازی این کشور به کشورهای دوست و طرف هایی اختصاص می یابد که در جریان بحران در کنار این کشور و نه مقابل آن بودند. گزارش از حسینعلی راشکیخاورم**8005*1436*            "}