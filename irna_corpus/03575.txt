{"onTitr":"","titr":" محدویتهای ترافیکی برای ورود کامیون به شهر پاوه اعلام شد","describe":" کرمانشاه - ایرنا - فرماندار شهرستان پاوه گفت : ورود کامیون و خودروهای سنگین به داخل شهر پاوه از روز چهارشنبه هفته آینده فقط از ساعت 13 تا 15 و 22 تا هفت صبح مجاز است.", "text":"به گزارش خبرنگار ایرنا ، پرویز ایده پور روز سه شنبه در جلسه شورای ترافیک افزود: در پاوه ترافیک نداریم بلکه انسداد خیابان داریم و با توجه به شرایط موجود مجبور به اتخاذ تصمیماتی با در نظر گرفتن رفاه عمومی شدیم.وی با بیان اینکه هر محدویتی باعث ایجاد زحمت و سلب برخی رفاهیات می شود، افزود : در عوض برخی محاسن و مزایای عمومی همچون تسهیل در تردد خودروهای امدادی، خدماتی و اورژانسی را به همراه دارد. فرماندار پاوه  توپوگرافی شهر ، نبود پیاده رو و تردد بیش از حد خودروهای تک سرنشین را از مهمترین عوامل ایجاد ترافیک در شهر پاوه عنوان کرد و گفت : راهکار حل این معضل فقط کار فرهنگی است و این کار نیازمند و مستلزم آموزش عمومی و همگانی است. ایده پور افزود : به دلیل شرایط جغرافیایی و توپوگرافی شهر و از طرفی عدم اعتبار لازم برای تملک زمین با توجه به قیمت بسیار بالای آن در شهر پاوه ، شهرداری توانایی خرید و تملک زمین برای ایجاد معبرهای جدید را ندارد. در این جلسه مصوب شد پارک تمامی خودروهای سنگین و نیمه سنگین در تمامی ساعات شبانه روز در هر نقطه از شهر ممنوع است و رانندگان می توانند در پارکینگ های جنب بازارچه مرزی و جنب پایانه کرمانشاه و پارکینگ نرسیده به سفره خانه سنتی کونه هواران پائین تر از پایانه نوسود نسبت به پارک خودروهای سنگین و نیمه سنگین خود اقدام کنند.همچنین در این جلسه مصوب شد ، شهرداری پاوه نسبت به ایجاد و آماده کردن این پارکینگها و پارکینگ خودروهای سواری شخصی در سراب هولی با مشارکت بخش خصوصی اقدام نماید.رنگ آمیزی حاشیه های راه پاوه به کرمانشاه و تجدید رنگ آمیزی مسیرهای پرتردد و نصب علائم هشداردهنده با هماهنگی پلیس راه و راهنمائی و رانندگی توسط اداره راهداری و حمل و نقل جاده ای و شهرداری و احداث سرعت کاه در مسیر پاوه به روانسر در 2 محور دوریسان و چورژی توسط اداره راهداری وحمل و نقل جاده ای پاوه از دیگر مصوبات این جلسه بود. شهرستان پاوه با بیش از 62 هزار نفر جمعیت در شمال غربی کرمانشاه قرار دارد. 7448/8066            "}