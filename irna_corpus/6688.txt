{"onTitr":"","titr":" استرالیا میزبان مسابقات قهرمانی دوچرخه سواری سال 2022 شد","describe":" تهران- ایرنا- براساس اعلام اتحادیه جهانی دوچرخه سواری (UCI)، شهر ولونگونگ استرالیا میزبانی رقابت های قهرمانی دوچرخه سواری 2022 را بر عهده خواهد داشت.", "text":"به گزارش ایرنا، خبرگزاری فرانسه روز شنبه با درج این خبر نوشت: پس از میزبانی شهر ملبورن استرالیا در سال 2010 از این رقابت ها که در نهایت با قهرمانی «تور هوشاود» نروژی پایان پذیرفت، این دومین باری است که کشور استرالیا مسوولیت میزبانی را عهده دار می شود.انتخاب شهر ساحلی ولونگونگ به عنوان میزبان این مسابقات که با جمعیت 290 هزار نفر در 100 کیلومتری جنوب سیدنی واقع شده است، به روند 5 ساله میزبانی مسابقات دوچرخه سواری توسط کشورهای اروپایی خاتمه خواهد داد.«دیوید لاپارتیَن» رییس اتحادیه جهانی دوچرخه سواری در این باره اظهار داشت: انتخاب استرالیا نشان دهنده این است که مسابقات قهرمانی دوچرخه سواری جاده ای به معنای واقعی کلمه جهانی شده است و این جهانی شدن صرفا به شرکت کنندگان محدود نشده و مناطق برگزاری این رویداد را نیز در بر می گیرد.وی ادامه داد: این روند با برگزاری این مسابقات در سال 2025 در آفریقا قوت بیشتری خواهد گرفت.میزبانی رقابت های دوچرخه سواری جاده ای برای سال آینده برعهده یورک شایر در شمال انگلیس خواهد بود، این در حالی است که سوئیس و بلژیک به ترتیب در سال های 2020 و 2021 از این رقابت ها میزبانی خواهند کرد.ورزشی**3991**9129            "}