{"onTitr":"","titr":" سازمان تاکسیرانی نظارت ویژه بر خودروهای سرویس مدارس دارد","describe":" کرمانشاه - ایرنا - مدیرعامل سازمان مدیریت و نظارت بر تاکسیرانی شهرداری کرمانشاه از آمادگی کامل این سازمان بر خودروهای سرویس مدارس خبر داد و گفت: پیش بینی می شود امسال پنج هزار دستگاه خودرو در قالب طرح سرویس مدارس در جا به جایی و انتقال دانش آموزان به خانه و مدرسه فعالیت کنند.", "text":"سجاد سلیمانی روز چهارشنبه در گفت و گو با خبرنگار ایرنا با تبریک آغاز سال تحصیلی به دانش آموزان، والدین و فرهنگیان زحمتکش، افزود: با شروع سال تحصیلی انبوهی از دانش آموزان و دانشجویان سفرهای شهری خود را آغاز می کنند که موجب ایجاد ترافیک در شهر و لزوم اندیشیدن تمهیدات ویژه می شود.او گفت: در ستاد استقبال از مهر شهرداری کرمانشاه با مدیریت سرپرست شهرداری برنامه ریزی خوبی صورت گرفته و اقدام های مناسبی نیز بر آن اساس انجام شده است.وی با اشاره به فعالیت های سازمان تاکسیرانی به عنوان «دبیر کارگروه ماده 18 ایاب و ذهاب دانش آموزی» تأکید کرد: در سال تحصیلی جدید در حوزه سرویس مدارس، تعداد سه هزار دستگاه تاکسی و 2 هزار خودرو شخصی دارای مجوز، به جابه جایی دانش آموزان می پردازند.سلیمانی تأکید کرد: گشت های بازرسی این سازمان نیز به منظور تسهیل در استفاده مردم از تاکسی ها، از اول مهر نظارت گسترده تری را در سطح شهر آغاز کرده اند.مدیرعامل سازمان تاکسیرانی کرمانشاه با تاکید بر اینکه والدین از سرویس های معتبر برای دانش آموزان خود استفاده کنند، گفت: رانندگان متولی سرویس مدارس دارای خودروهای استاندارد، معاینه فنی و برچسب سرویس مدارس مورد تایید سازمان تاکسیرانی هستند و این رانندگان باید طبق مصوبه شورای اسلامی شهر مبلغ مصوب را اخذ کنند و دریافت وجه اضافه تخلف محسوب می شود.وی یادآور شد: نیروهای پلیس راهور و بازرسی سازمان، از روز اول سال تحصیلی با استقرار در معابر و گذرگاه های اطراف مدارس شهر، ضمن ایجاد نظم و انضباط ترافیکی در زمان تردد دانش آموزان بر فعالیت سرویس های مدارس نیز نظارت جامعی خواهند داشت.سلیمانی با تاکید بر اینکه دارندگان سرویس های مجاز مدارس باید برچسب سرویس مدرسه را بر روی شیشه خودرو نصب کنند، گفت: پلیس و بازرسان تاکسیرانی با هرگونه تخلفی که منجر به بروز مشکلات ترافیکی و همچنین ایجاد مشکل برای دانش آموزان شود، برخورد قاطع و قانونی می کنند.وی افزود: براین اساس نیروهای پلیس راهور و بازرسان سازمان تاکسیرانی تمامی سرویس های مدارس را کنترل کرده و در صورت مشاهده هرگونه نقص در زمینه اجرای قوانین و یا ایراد فنی خودرو، با رانندگان خودرو برخورد قانونی خواهند کرد.مدیرعامل سازمان تاکسیرانی کرمانشاه، دارا بودن معاینه فنی، بیمه نامه شخص ثالث و گواهینامه معتبر را جزو الزامات رانندگان سرویس مدارس ذکر کرد و گفت: علاوه بر این تلاش شده است که پیش از شروع فعالیت رانندگان به عنوان سرویس مدرس، برچسب به آنها تحویل داده شود و سیاست قطعی ما حفظ ایمنی و امنیت دانش آموزان و نظارت مستمر و محکم خواهد بود.وی تصریح کرد: در صورتی که در سال تحصیلی پیش رو دارندگان خودروی سرویس مدارس مدارک مورد نیاز را نداشته باشند نه تنها برچسب سرویس مدارس به آنها تعلق نخواهد گرفت بلکه در صورت مشاهده فعالیت به عنوان سرویس مدرسه برخورد لازم با آنها صورت می‌گیرد.سلیمانی همچنین از مدارس خواست نیاز خود را به شرکت‌های حمل و نقل دانش آموزی مورد تایید که به آموزش و پرورش معرفی شده اند، اعلام نمایند تا پس از طی فرایند قانونی از جمله بررسی مدارک و مستندات، این افراد و خودروهایشان به عنوان سرویس مدارس معرفی و با برچسب معتبر فعالیت کنند.وی تأکید کرد: سازمان تاکسیرانی با همکاری اتحادیه تاکسیرانی های شهری کشور برای اولین بار سامانه ای راه اندازی کرده است تا والدین بتوانند در صورت نیاز وارد سامانه شده و مشخصات خودرو مورد نظر را وارد کرده و مدارک تشخیص صلاحیت راننده، خودرو و پیمانکار را ملاحظه کنند.وی با اشاره به اینکه اطلاعات تمام راننده ها در این سامانه به صورت پرونده الکترونیک ثبت و در اختیار تاکسیرانی قرار دارد، افزود: سوء پیشینه راننده و معاینه فنی خودروها در سامانه ثبت و امکان کنترل هم از لحاظ امنیتی و ایمنی و هم از نظر صلاحیت مهیاست.وی همچنین با بیان اینکه استفاده از رانندگان زن برای مدارس مدنظر است، از به کارگیری رانندگان خانم برای سرویس مدارس دخترانه خبر داد و گفت: سرویس برخی از مدارس دخترانه شهر به بانوان داده شده است و انتظار داریم بانوان بیشتری متقاضی فعالیت در سرویس مدارس دخترانه باشند.سلیمانی افزود: با توجه به اینکه شرکت های تاکسیرانی بانوان در سطح شهر کم است، اولویت در زمینه مدارس دخترانه با اولویت مقاطع راهنمایی و دبیرستان است.استان کرمانشاه 320 هزار دانش آموز و 30 هزار معلم دارد.علاوه بر چهار شرکت تاکسی اینترنتی دارای مجوز، 9 هزار و 300 دستگاه تاکسی اکنون در شهر کرمانشاه فعال است.شهر کرمانشاه حدود یک میلیون نفر از جمعیت 2 میلیون نفری استان را در خود جا داده است.3033/8066            "}