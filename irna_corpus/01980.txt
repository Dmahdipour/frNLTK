{"onTitr":" شرکت ملی نفت:    ","titr":" فروش نفت خام صادراتی در بورس تا پایان مهر آغاز می شود","describe":" تهران- ایرنا- شرکت ملی نفت ایران اعلام کرد: تا پایان مهرماه امسال یک میلیون بشکه نفت خام را در تالار بین‌الملل بورس انرژی عرضه می کند.", "text":"به گزارش ایرنا، شرکت ملی نفت ایران روز چهارشنبه با انتشار اطلاعیه اعلام کرد: عرضه نفت خام در بورس انرژی در راستای تحقق سیاست‌های کلی اقتصاد مقاومتی ابلاغی از سوی رهبر معظم انقلاب مبنی بر ایجاد تنوع در روش‌های فروش نفت و مشارکت بخش خصوصی و اجرای قانون برنامه ششم توسعه کشور انجام می شود.فروش نفت خام به صورت 20 درصد ریالی و 80 درصد ارزی خواهد بود که تسویه بخش ریالی (بر اساس نرخ تسعیر سنا) بصورت نقدی قبل از تحویل محموله و تسویه بخش ارزی به صورت اعتباری با ارائه ضمانت‌نامه بانکی تعهد پرداخت ریالی معتبر از بانک‌های مورد قبول شرکت ملی نفت ایران، پس از تحویل محموله انجام می شود.خریدار بایستی بخش ارزی را در مدت زمان مشخص شده بعد از بارگیری، بر اساس سازوکار مورد تائید شرکت ملی نفت که در اطلاعیه عرضه اعلام خواهد شد، واریز و تسویه کند.متقاضیان خرید برای شرکت در معامله باید 10 درصد ارزش سفارش را به صورت ریالی به میزان پیش پرداخت قبل از عرضه به حساب اعلامی شرکت سپرده‌گذاری مرکزی اوراق بهادار و تسویه وجوه واریز کنند که در صورت انجام معامله، بخشی از 20 درصد ریالی محسوب خواهد شد.خریداران بر اساس قیمت پایه اعلامی شرکت ملی نفت ایران که مطابق قیمت‌های معاملاتی امور بین‌الملل این شرکت خواهد بود، روی قیمت نفت‌خام رقابت می کنند که انتظار می‌رود ایجاد چنین فضای رقابتی منجر به کشف قیمت مناسب و شفاف شود.تحویل نفت ‌خام به خریداران در محموله‌های حداقل پنج هزار تنی (معادل حدود 35 هزار بشکه استاندارد) قابل انجام بوده و البته خریداران می توانند با تجمیع قراردادهای خرید، نسبت به برداشت محموله‌های بزرگتر اقدام کنند.فروش محموله‌ها به صورت مقصد آزاد به جز رژیم صهیونیستی خواهد بود.ساز و کار اجرایی و سایر شرایط عرضه شامل قیمت پایه، نحوه تحویل محموله، تسویه حساب موقت و نهایی، شرایط ضمانت‌نامه تعهد پرداخت و غیره در اطلاعیه عرضه‌ اعلام خواهد شد.اطلاعیه عرضه مربوط به عرضه نفت خام در بورس انرژی هفته آینده از طریق پایگاه اینترنتی شرکت بورس انرژی منتشر می شود.به گزارش ایرنا، هرچند طرح عرضه نفت خام در بورس، بارها مطرح اما ناکام مانده است اما در تیرماه امسال با حمایت دولت و تاکید اسحاق جهانگیری معاون اول رئیس جمهوری جنبه عملیاتی یافت.جهانگیری در این باره گفت: نفت خام ایران در بورس داخلی عرضه خواهد شد و بخش خصوصی می تواند به طور شفاف نفت بخرد و صادر کند. تلاش ما این خواهد بود که برای کاهش فروش نفت کاری کنیم که شعار آمریکا را به شکست بکشانیم و دولت در این زمینه برنامه ریزی کرده است.با عرضه نفت خام در بورس، بخش خصوصی می تواند به صورت شفاف در فروش و صادرات نفت خام مشارکت کند. اقتصام**2022**2025            "}