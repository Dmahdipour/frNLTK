{"onTitr":"","titr":" کامیون داران برای تامین لاستیک نگران نباشند","describe":" اصفهان- ایرنا- رئیس اداره راهداری و حمل و نقل جاده ای مبارکه گفت : رانندگان کامیون این شهرستان با توجه به افزایش روز افزون ورود لاستیک به استان اصفهان هیچ نگرانی برای تامین آن نداشته باشند.", "text":"به گزارش ایرنا، کیوان رحیمی روز چهارشنبه در جمع خبرنگاران افزود : با پیگیری های انجام شده در کشور و استان برای رفع مشکلات کامیون داران از روز گذشته روند بارگیری محصولات فولادی در مبارکه به حالت عادی بازگشته است.وی با اشاره به این که شهرستان مبارکه به واسطه فعالیت صنایع بزرگ فولاد و سیمان نقش مهمی در حمل و نقل بار در استان دارد، اظهارداشت: روز گذشته 648 خودروی سنگین، محموله های فولادی را به مقصد صنایع در نقاط مختلف کشور حمل کردند.وی خاطرنشان کرد : خوشبختانه بیشتر رانندگان و کامیون داران با اعتماد به دولت و برای کمک به زندگی مردم و جلوگیری از سو استفاده دشمنان کار خود را آغاز کرده اند.رئیس اداره راهداری و حمل ونقل جاده ای مبارکه از بازگشت روند بارگیری محصولات فولاد مبارکه و تولیدات صنایع سیمانی این شهرستان خبر داد و گفت: واردات لاستیک با ارز دولتی و توزیع عادلانه آن در میان رانندگان بخش بزرگی از مشکلات این قشر را حل می کند.استان اصفهان با حدود 35 هزار دستگاه وسیله نقلیه و حمل و نقل بار و شهرستان مبارکه با سه هزار دستگاه کامیون و تریلر از جایگاه ویژه ای در حمل و نقل بار در کشور برخوردارند.شهرستان مبارکه با توجه به نزدیکی به صنایع و کارخانجات بزرگی همچون فولاد مبارکه و ذوب آهن اصفهان از نظر حمل و نقل کالا و بار جایگاه ویژه ای در استان اصفهان دارد و بعد از اصفهان دومین شهرستان در استان از نظر حمل و نقل است. مبارکه با حدود 450 صنعت فعال یکی از شهرستان های صنعتی اصفهان است و بخش زیادی از اشتغال مردم این شهرستان مربوط به حوزه حمل و نقل است.شهرستان مبارکه در 45 کیلومتری جنوب غربی اصفهان واقع شده است. 7150 /6026/            "}