{"onTitr":" رئیس کمیسیون بهداشت و درمان مجلس:    ","titr":" سمنها در حوزه سلامت 40 هزار میلیارد تومان سرمایه گذاری کردند","describe":" زنجان - ایرنا - رئیس کمیسیون بهداشت و درمان مجلس شورای اسلامی گفت: سازمان های مردم نهاد ( سمن ) به موازات مجمع خیرین سلامت که اقدامات اثر گذاری در کشور انجام داده اند، فراتر از 40 هزار میلیارد تومان در حوزه سلامت سرمایه گذاری کرده اند.", "text":"به گزارش ایرنا، حسینعلی شهریاری شامگاه دوشنبه در نشست مشترک اعضای کمیسیون بهداشت و درمان مجلس شورای اسلامی با مسئولان دانشگاه علوم پزشکی و خدمات بهداشتی درمانی و خیریه های حوزه سلامت استان زنجان افزود: رهبر معظم انقلاب در دیدار با اعضای کمیسیون بهداشت و درمان دوره هفتم مجلس شورای اسلامی فرمودند که از ظرفیت و پتاسیل خیرین نباید غافل شد و نهایت استفاده را باید داشت. وی اظهار داشت: 2 سال پس از این رهنمودها، مجمع خیرین سلامت در سطح کشور شکل گرفت که تا سال گذشته این مجمع به جز خیریه های مختلفی که در کشور وجود دارند، حدود 6هزار میلیارد تومان در این بخش سرمایه گذاری کردند.این مسئول ادامه داد: بر این اساس امسال نیز با دعوت از تمامی مجامع خیرین سلامت استانها و انعقاد تفاهم نامه ای اهداف و انتظارات این بخش تعیین شد.وی ابراز کرد: در این استان نیز کارهای متعددی در حوزه خیریه های سلامت انجام گرفته و این ظرفیت ها دربخش هایی از کشور نمود داشته است.شهریاری ادامه داد: طی اجرای طرح تحول سلامت بیمارستان های کشور نوسازی و بازسازی، تجهیزات مناسب خریداری و در بخش های مراقبت های ویژه مراکز درمانی نیز تحولاتی ایجاد شد.وی اظهار داشت: خوشبختانه در دولت یازدهم و دوازدهم با همت دولت و تلاش وزیر بهداشت، درمان و آموزش پزشکی خدمات متعددی در حوزه سلامت انجام شد که این مهم در مناطق مختلف کشور و حتی محروم به وضوح قابل مشاهده است.به گفته این مسئول، طی سه سال گذشته بیش از یکهزار و 500 خانه بهداشت در کشور ایجاد شد و علاوه بر آن احداث مجتمع های سلامت و برخورداری مناطق حاشیه نشین از پایگاه های بهداشتی از دیگر اقدامات چشمگیر این بخش بوده است. ** فعالیت مجمع خیرین سلامت در 300 نقطه کشور دبیر کل مجمع خیرین سلامت کشور هدف از تشکیل این مجمع را خدمتگزاری و تسهیلگری اقدامات در این بخش ذکرکرد و افزود: هم اکنون این مجمع در 56 دانشگاه و دانشکده مستقل فعالیت می کند.شهریاری افزود: بر این اساس مجمع خیرین سلامت در بسیاری از شهرستان های کشور فعالیت دارد بطوری که در بیش از 300 نقطه کشور خیرین سلامت تشکیل شده است.وی اضافه کرد: یکی از اهداف عمده تشکیل معاونت های اجتماعی در وزارت بهداشت، درمان و آموزش پزشکی این است که کار خیریه های حوزه سلامت را تسهیل کند و بر خلاف تصور رقابت با این حوزه نیست.وی بیان کرد: خیرین حوزه سلامت در صورت رقابت با دیگر خیریه ها رفاقت را سرلوحه امور خود قرار دهند و برای پیشگیری از بروز هر گونه مشکل و موازی کاری یک هیات مدیره کلان توسط مجمع خیرین سلامت شکل بگیرد.شهریاری افزود: وجود هیات مدیره کلان در این مجمع می تواند به پیشبرد و برنامه ریزی بهتر منجر شود و همسو با نقطه نظرات دانشگاه های علوم پزشکی مسائل را مورد توجه قرار دهند.دبیر کل مجمع خیرین سلامت کشور ادامه داد: این مجمع باید در زمنیه تحقیقات و پژوهش به تشخیص دانشگاه علوم پزشکی وارد شود چرا که درمان، هزینه بر است و باید و به سمت پیشگیری و بهداشت حرکت کرد.وی تاکید کرد: تحقیقات و پژوهش ها باید کاربردی باشد و به طور قطع این مهم می تواند مشکلی از مشکلات مردم را برطرف کند و در این راستا نیز آمایش آموزش پزشکی هم در شورای انقلاب فرهنگی به تصویب رسید.شهریاری افزود: با تصویب این آمایش مشخص می شود که نیروی انسانی متناسب با ظرفیت ها تربیت شود و بیش از آن، ورود به بازار کار را بامشکل جدی مواجه می کند.رئیس کمیسیون بهداشت و درمان مجلس شورای اسلامی ادامه داد: با اجرای طرح تحول سلامت برخی دانشگاه ها از این فرصت مناسب و تخصیص اعتبارات لازم نهایت استفاده را برای توسعه بهداشت و درمان استان خود استفاده کردند، که این مهم در استان زنجان نمود داشت اما متاسفانه برخی دانشگاه ها استفاده نکردند.نایب رئیس کمیسیون بهداشت و درمان مجلس شورای اسلامی نیز گفت: اعضای این کمیسیون باتلاش، هم افزایی و ایجاد توازن در جهت جبران کاستی های حوزه سلامت کشور گام بر دارند.مرتضی خاتمی افزود: به رغم پیشرفت هایی که در حوزه های مختلف به ویژه حوزه سلامت کشور کسب شده است هنوز کمبودهایی در این بخش وجود دارد.وی اظهار داشت: طی بازدیدهای انجام شده از مجموعه خیر ساز بیمارستان ولی عصر (عج)زنجان، خیریه مهرانه و انجمن های ام اس و کلیوی استان ظرفیت ها و اقدامات خیرین حوزه سلامت بسیار نمود داشت.خاتمی ادامه داد: اعضای این کمیسیون با سفر به استان های مختلف و تبادل الگوی کارهای انجام گرفته در بین استانها تلاش دارد تا اقدامات موثری در این حوزه انجام دهد.خاتمی خاطرنشان کرد: در پایش عملکرد محیطی و بازدید از مؤسسات خیریه زنجان که انجام شد،  اعضای کمیسیون بهداشت و درمان مجلس شورای اسلامی شاهد شکوفایی بذر خیر در این استان بودند که گام‌های نیکو در این حوزه برداشته شده است.رئیس دانشگاه علوم پزشکی و خدمات بهداشتی و درمانی زنجان نیز ادامه داد: این واحد دانشگاهی  همراهی با خیریه‌های استان را بر مبنای برنامه‌ریزی، خلاقیت و شفافیت قرار داده است چرا که تحقق این سه محور به پیشبرد کارها منجر شده و از موازی کاری نیز پیشگیری می کند.پرویز قزلباش افزود: با اجرای طرح تحول سلامت 457 هزار نفر در حاشیه شهرها و روستاها و شهرهای زیر 20 هزار نفر استان تحت پوشش شبکه بهداشت قرار گرفتند.وی ابراز کرد: زیرساخت‌های طرح ارجاع در این استان هم به لحاظ سخت ‌افزاری و نرم‌افزاری فراهم شده است.این مسئول خاطرنشان کرد: در زمان حاضر 83 درصد از بیماران به صورت الکترونیکی ارجاع می‌شوند، هرچند تا تکمیل شدن این طرح باید اقدامات جدی تری انجام گیرد.9646/6085            "}