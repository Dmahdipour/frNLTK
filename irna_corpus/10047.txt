{"onTitr":" هنرمند نقاش :    ","titr":" جدایی دنیای هنر و اقتصاد باور درستی نیست","describe":" تهران- ایرنا- یک هنرمند نقاش با اشاره به تفاوتهای اقتصاد هنر و اثر بازاری از یکدیگر، تاکید کرد: جدایی دنیای هنر و اقتصاد باور درستی نیست و درحالیکه این باور ایجاد شده که فقر جزء جدایی‌ناپذیر زندگی هنرمندان است، بسیار اهمیت دارد که رویکرد تجاری‌سازی‌، ارزش ذاتی هنر را حفظ کند.", "text":"این روزها فرهنگسرای اشراق و نگارخانه آفرینش نقش، میزبان آثار نقاشی های آبرنگ زهره ثقفی با عنوان «آب و رنگ» است، این نمایشگاه از پنجشنبه پنجم مهرماه کار خود را آغاز کرده و به مدت یک هفته میزبان بازدیدکنندگان است. ثفقی روز چهارشنبه در گفت و گو با خبرنگار فرهنگی ایرنا اظهار داشت: این نمایشگاه شامل 30 اثر آبرنگ است که همزمان با رونمایی از دو کتاب آبرنگ 1 و 2 که مشتمل بر 100 اثر نقاشی آبرنگ و تعداد محدودی طراحی است برای عموم به نمایش گذاشته شده است.وی درباره انتخاب تکنیک آبرنگ در نقاشی هایش گفت: «آب و رنگ برای خودش دنیای بزرگی دارد، می‌توان آبرنگ را با ظرافت‌کاری‌های یک کار رئال انجام داد یا اجازه دهید سیالی آب در اثر شما خودش را نشان بدهد، آبرنگ می‌تواند روح شما را به طور کامل به تصویر بکشد. یک تابلوی آبرنگ روان است».ثقفی با اشاره به اهمیت شناخت مولفه های اقتصاد در هنر گفت: متاسفانه برای ما این باور ایجاد شده که هنرمندان از تمکن مالی خوبی برخوردار نیستند و فقر جزء جدایی‌ناپذیر زندگی آنهاست و این باور در میان بسیاری از والدین برای انتخاب مسیر تحصیلی هنر برای فرزندانشان مشکلاتی ایجاد کرده است.وی درباره تفاوتهای اقتصاد هنر و اثر بازاری از یکدیگر نیز توضیح داد: اقتصاد، درد را نشان می‌دهد و این هنرمندان، منتقدان و رسانه ها هستند که باید به فکر راه درمان و فرهنگ‌سازی باشند و در غیر اینصورت سیر هنر به سمت تجاری‌سازی‌ای می‌رود که ارزش ذاتی هنر را تحت اثر منفی قرار می‌دهد. این نقاش جوان با تاکید بر ضرورت فرهنگ سازی در جامعه گفت: فرهنگ گالری‌گردی به‌جای پاساژگردی و خیابان‌گردی باید جایگزین شود، بعد از این همه‌سال که مدعی بهترین فرش‌های دستباف در دنیا هستیم تا حدودی در بین خانواده‌هایی که وضع مالی مناسبی دارند فرهنگ استفاده از فرش دستباف و نگرش کالای سرمایه‌ای ایجاد شده اما متاسفانه برای نقاشی هنوز این اتفاق نیفتاده است و در این شرایط باید به سمت و سویی برویم که فرهنگ استفاده از آثار هنری همچون نقاشی در جامعه و بین خانواده‌ها نهادینه شود و به آثار نقاشی به چشم یک اثر و یک دارایی سرمایه‌ای نگریسته شود.وی با اشاره به چرخه ناقص آموزش صحیح در نقاشی ایران گفت: یک هنرمند بعد از اینکه آموزش‌های اولیه را می‌بیند و در مواردی قبل از اینکه نگاه شخصی خود را پیدا کند و به پختگی و توانمندی تدریس برسد، چون نیاز به کسب درآمد دارد و بازاری برای فروش تابلو نیست شروع به تدریس می‌کند و درحالی‌ که این فرد به شناخت کاملی از هنر دست نیافته است، به همین ترتیب یک چرخه ناقص از هنرآموزی در جامعه ایجاد می شود.وی افزود: اکنون بسیاری از کسانی که فعالیت هنری انجام می‌دهند هنوز پایه طراحی را نیاموخته و از مسیر درستی وارد این دنیا نشده اند و موفقیت چشم‌گیری هم به دست نمی‌آورند و برهمین اساس، کپی کاری‌ شکل می‌گیرد و بدون شک هنر در پستوی خانه‌ها و به دور از چشم منتقدان و بینندگان مسیر خود را پیدا نمی‌کند.به باور این هنرمند، «رئال در ابتدای آموزش نقاشی قرار دارد و سپس نقاش بر اساس ذهن خود  نقاشی می‌کند. وقتی این تسلط وجود داشته باشد طرح با ذهن بیننده گره می‌خورد. باید به اینکه به دیوار چه می‌آویزیم و روحمان را به کجا پرواز می‌دهیم، اهمیت دهیم.»فراهنگ** 9031** 1055            "}