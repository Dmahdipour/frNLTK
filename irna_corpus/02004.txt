{"onTitr":"","titr":" باران به مازندران باز می گردد","describe":" ساری – ایرنا – اداره کل هواشناسی مازندران  اعلام کرد که با ورود سامانه بارشی، از روز جمعه این هفته، بیستم مهرماه باران این استان را در بر می گیرد و کاهش حدود پنج درجه ای دما را مردم استان و مسافران در مازندران احساس خواهند بود.", "text":"به گزارش خبرنگار ایرنا، پس از بارش بی سابقه باران اواخر هفته گذشته که در استان مازندران رخ داد به مرور دمای هوا روز به روز افزایش یافت به طوریکه از اواخر روز شنبه چهاردهم مهرماه با خروج سامانه بارشی از شرق استان، دمای هوا هر روز 2 درجه افزایش یافت و این افزایش دما در روز چهارشنبه به حد نهایی خود رسید و دمای هوای استان به 27 درجه سانتی گراد رسید. اواخر هفته گذشته با ورود سامانه بارشی به مازندران دمای هوای این استان به یکباره تا 12 درجه سانتی گراد کاهش یافت و دمای هوا به 17 درجه رسید و در ارتفاعات نیز نخستین برف پاییزی باریدن گرفت. کارشناس پیش بینی  اداره کل هواشناسی مازندران روز چهارشنبه به خبرنگار ایرنا گفت: شرایط جوی هوای استان برای امروز و فردا صاف است و از اوایل فرداشب این شرایط جوی در ارتفاعات و غرب استان با رگبار پراکنده همراه خواهد بود. سعید غلامپور افزود: هوای استان از روز جمعه نیمه ابری و در همان شب از غرب استان، رگبار باران و رعد و برق شروع می شود.وی ادامه داد: این بارش ها تا روز شنبه، بیست و یکم مهرماه ادامه خواهد داشت و پیش بینی می شود همچون بارندگی گذشته ، میزان بارش ها در غرب استان بیشتر باشد. به گفته کارشناس هواشناسی مازندران با توجه به بارشهای رگباری و نقطه ای در ارتفاعات مرکزی و شرق استان، وقوع سیلاب ناگهانی در این مناطق دور از انتظار نیست. وی اضافه کرد : هوای مازندران در این روزها تا حدود پنج درجه کاهش می یابد. غلامپور گفت: از عصر روز دوشنبه اینده با ورود سامانه بارشی دیگر از غرب مازندران بارندگی های دوباره استان را در بر می گیرد. وی تاکید کرد: با توجه به وقوع بارندگی طی چند روز، آبگرفتگی معابر عمومی و سیلابی شدن رودخانه ها دور از انتظار نیست. هم اکنون هوای ساری، مرکز مازندران صاف تا نیمه ابری است که براساس پیش بینی هواشناسی این وضعیت جوی از بعدازظهر با افزایش ابر همراه خواهد بود. دمای هوای ساری در گرمترین ساعت به 27 درجه سانتی گراد می رسد.  2096/1899            "}