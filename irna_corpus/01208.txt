{"onTitr":" فرافکنی روزنامه سعودی    ","titr":" عکاظ ربوده شدن خاشقچی را به اوضاع امنیتی ترکیه نسبت داد","describe":" دوحه – ایرنا – در حالیکه هم شواهد ودلایل از دخالت دولت ریاض در ربوده شدن و احتمالا قتل ' جمال خاشقچی' روزنامه نگار مخالف این کشور در استانبول حکایت دارد ، روزنامه 'عکاظ' در مطلبی تلاش کرد با ناامن جلوه دادن ترکیه ، موضوع را به سرویس های خارجی نسبت دهد.", "text":"به گزارش روز پنجشنبه ایرنا ، این روزنامه در مطلبی با عنوان ' آمارها نشان می دهد ترکیه امن نیست ' می نویسد : ربوده شدن جمال خاشقچی در استانبول و جنایات وحشتناکی که اخیرا در ترکیه روی داده است موجب نگرانی گردشگران سعودی برای گذراندن تعطیلات خود در این کشور شده است و این نشان می دهد که این کشور دیگر امن نیست.این روزنامه چاپ بندر جده با بیان اینکه ترکیه در سال 2017 شاهد بروز جرایم وحشتناکی بوده است ، افزود : کشتار اوایل سال در یک رستوران استانبول 39 کشته و 69 زخمی بر جای گذاشت و همزمان اعلام شد که جرایم مربوط به استفاده از سلاح در سال 2017 میلادی نسبت به سال قبل از آن 28 درصد افزایش داشته است .عکاظ در ادامه آورده است : ترکیه سال گذشته میلادی  شاهد 3 هزار و 494 جنایت با استفاده از سلاح بوده که در نتیجه آن 3 هزار و 529 نفر زخمی و 2 هزار و 187 نفر کشته شده اند.روزنامه سعودی ادعا کرد: اینک استانبول به عنوان پیشانی گردشگری ترکیه با 250 کشته و 316 زخمی به اولین شهر این کشور از نظر بروز جرم و جنایت تبدیل شده است و آنکارا پایتخت این کشور هم با میانگین 123 کشته و 195 زخمی در مقام دوم قرار دارد و این شرایط موجب شده است ترکیه بر اساس آمارهای سازمان ملل متحد در سال 2016 در مرتبه هشتم از فهرست 10 کشور جرم خیز جهان قرار گیرد.عکاظ با بیان اینکه گزارش سازمان ملل به بروز جرایم سیاسی در ترکیه هم اشاره دارد ، نوشت : این کشور محل وقوع جرایم سیاسی عدیده ای از جمله ترور سفیر روسیه در آنکارا در سال 2016 میلادی و ترور سعید کریمیان یک بازرگان بریتانیایی ایرانی الاصل بوده است .این روزنامه در ادامه به برخی اقدامات تروریستی در سه سال گذشته ترکیه اشاره کرد.خاشقچی 59 ساله که از جمله روزنامه‌نگاران شناخته‌شده و منتقد سیاست‌های عرستان است، سه شنبه 10 مهر برای کارهای اداری مربوط به ازدواج خود به ساختمان کنسولگری عربستان در استانبول مراجعه کرد و از آن زمان اطلاعی از او در دست نیست.برخی منابع غیررسمی اعلام کرده اند که ماموران سرویس امنیتی سعودی پس از شکنجه خاشقچی در کنسولگری عربستان، او را به قتل رسانده‌اند.بر اساس اخبار درز یافته ، وی توسط 15 ماموری که در روز و ساعت حضور او در کنسولگری، از عربستان به استانبول سفر کرده بودند، به قتل رسیده است.رسانه‌های ترک دیروز (چهارشنبه) اسامی این 15 تبعه عربستان را که پس از چند ساعت، خاک ترکیه را ترک کرده بودند، منتشر کردند.از سوی دیگر خبرگزاری رویترز روز چهارشنبه به نقل از یک منبع سعودی گزارش داد: سازمان اطلاعات انگلیس معتقد است که به خاشقچی در کنسولگری عربستان در ترکیه مواد مخدر خورانده که منجر به اوردوز شده است.خاورم**1508            "}