{"onTitr":"","titr":" شورای شهر مراغه از عملکرد شهردار رضایت کامل دارد","describe":" مراغه - ایرنا - رئیس شورای اسلامی شهر مراغه گفت: تمامی اعضای این شورا از عملکرد شهردار رضایت کامل دارند و وی با تمام توان به کار خود ادامه می دهد.", "text":"سیدجواد عطار موسوی روز یک شنبه در گفت و گو با ایرنا افزود: در روزهای اخیر شایعاتی مبنی بر برکناری شهردار مراغه از سمت خود در فضای مجازی و سطح شهر منتشر شده که صحت نداشته و مجموعه شورای اسلامی مراغه بر ادامه فعالیت شهردار این شهر اتفاق نظر دارد.وی افزود: عملکرد مجموعه شهرداری و به خصوص شهردار مراغه در طول این مدت قابل قبول است و تمامی اعضای شورای شهر مراغه همفکر و یکسو و به دور از جریانات سیاسی و با نگاه عادلانه و با در نظر گرفتن منافع شهروندان و شهر از وی برای ادامه این مسئولیت حمایت می کند.وی اضافه کرد: کارنامه قابل قبول شهردار، آبادانی شهر، خدمت به مردم و رضایت کارگران و پرسنل شهرداری از مهمترین مولفه ها در سنجش میزان رضایتمندی اعضای شورای شهر از شهردار مراغه است.عطار موسوی ادامه داد: با همه مشکلات مالی و اقتصادی موجود در شهرداری، شهردار توانسته در طول این مدت، حقوق کارگران را پرداخت و رضایتمندی بالای مردم را جلب کند.وی افزود: شورای اسلامی و شهرداری مراغه  در سال های اخیر توانسته با اتفاق نظر و آرا، پایه گذار طرح های عمران شهری باشد طرح هایی که چهره شهر را دگرگون ساخته و شهر را در مسیر توسعه متوازن قرار داده است.عطارموسوی با اشاره به نقش رسانه ها در اطلاع رسانی اقدام های شورای اسلامی و شهرداری این شهر ادامه داد: انتظار می رود رسانه ها نیز خارج از جناج گرایی اقدام به اطلاع رسانی اقدامات مدیریت شهری کرده و همپای منتخبان مردم در توسعه شهر گام بردارند.وی اضافه کرد: باتوجه به تلاش های این شورا در ایجاد وفاق و همدلی با مجموعه مدیریت شهری، تبیین عملکرد شورا و آگاه سازی در زمینه وظایف ذاتی این نهاد توسط رسانه ها می تواند تسریع و تسهیل کننده مشارکت عمومی شهروندان در توسعه شهری باشد.وی ادامه داد: اجرای طرح های عمران شهری با هدف ایجاد فضایی سبز و پرنشاط شهری از جمله توسعه زیرساخت های گردشگری توسط شهرداری از جمله رویکردهایی است که توسط اعضای شورای اسلامی شهر دنبال می شود  و شهرداری با تمام توان در اجرای این طرح ها تلاش می کند.وی به توسعه روزافزون شهری و پیشینه شهر مراغه اشاره کرد و گفت: توزیع عادلانه امکانات شهری در قالب اجرای طرح های عمرانی و فرهنگی در مناطق حاشیه شهری و همچنین ایجاد زیرساخت ها در سکونتگاه های غیر رسمی با حمایت های شورای شهر و شهرداری انجام می شود.وی افزود: شورای شهر مراغه با هدف جلب رضایت شهروندان این شهر به دنبال کاهش مشکلات مردم شهر است و عملکرد شهردار مراغه در این مدت قابل قبول بوده و شهرداری و اعضای شورای اسلامی شهر طبق روال سابق و با اتحاد و همدلی تمام به فعالیت خود در توسعه و عمران و آبادانی شهری ادامه خواهد داد.به گزارش ایرنا، شهرداری مراغه دارای سه منطقه، پنج معاونت و چهار سازمان زیرمجموعه بوده و در سال 1307 شمسی تاسیس شده است.هم اکنون محمدرضا احمدی به عنوان چهل و پنجمین شهردار مراغه در حال فعالیت در این سمت است.شهر مراغه به عنوان بزرگترین شهر آذربایجان شرقی بعد از تبریز حدود 180 هزار نفر جمعیت دارد این شهر در 127 کیلومتری تبریز، مرکز آذربایجان شرقی و 607 کیلومتری تهران قرار گرفته و در ابتدای دوران فرمانروایی ایلخانان مغول، پایتخت این سلسله بوده است.شهرستان مراغه با حدود 263 هزار نفر جمعیت در 127 کیلومتری تبریز، مرکز آذربایجان شرقی واقع است.3077/9880            "}