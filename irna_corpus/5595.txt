{"onTitr":" امام جمعه کاشان:    ","titr":" جناح های سیاسی در برابر دشمن متحد شوند","describe":" کاشان- ایرنا- نماینده ولی فقیه در شهرستان و امام جمعه کاشان گفت: گروه ها و جناح های سیاسی باید اختلاف ها را کنار گذاشته و با الگوبرداری از مکتب عاشورا در برابر دشمن با یکدیگر همراه باشند.", "text":"به گزارش ایرنا، آیت الله عبدالنبی نمازی روز یکشنبه در دیدار با رئیس و معاونان دانشگاه آزاد اسلامی کاشان بیان کرد: بین پیروان مکتب توحیدی عاشورا نباید کوچکترین اختلاف و شکافی وجود داشته باشد و همه گروه های سیاسی و کسانی ‌که در محور ولایت حرکت می کنند، باید با هم متحد شوند.وی افزود: این نهضت برخلاف تصور برخی تنها یک رویداد تاریخی نبوده و بررسی پیام های آن از جنبه گوناگون نیازمند کار علمی است که گروه ها و جناح های سیاسی باید با الگو قرار دادن این اندیشه به مقابله با دشمن اقدام کنند.نماینده ولی فقیه در شهرستان کاشان اضافه کرد: فلسفه هجرت امام حسین (ع) از مدینه به مکه و از مکه به عراق و در نهایت قیام عاشورا باید با کار علمی برای نسل جوان تبیین شود.وی در ادامه کار تربیت و آموزش نونهالان و نوجوانان در دوره های تحصیلی ابتدایی و دبیرستان را دشوارتر از آموزش جوانان در مرکزهای علمی و دانشگاهی دانست و عنوان کرد: آموزش آنها محدود به علوم نیست و به دلیل روحیه حساسی که دارند، باید از نظر عاطفی نیز مراقبت شوند. نمازی اظهار کرد: آموزش و فضاهای آموزشی برای کودکان به ویژه در دوره ابتدایی باید پر جاذبه باشد که تمهید آن بر عهده آموزگاران است.وی همچنین با اشاره به اهمیت برگزاری کلاس های روانشناسی و روانکاوی برای نسل جوان گفت: آموزش و پرورش کودکان به مراتب حساس تر و سخت تر از نسل جوان است و هر گونه تندی و خشونت می تواند پیامدهای منفی به همراه داشته باشد.حسین زینلی، رئیس دانشگاه آزاد اسلامی کاشان نیز در این دیدار گزارشی از فعالیت های علمی و فرهنگی این دانشگاه ارائه کرد.افزون بر سه هزار نفر دانشجو در دانشگاه آزاد اسلامی کاشان به تحصیل اشتغال دارند.کاشان در فاصله نزدیک به 200 کیلومتری شمال اصفهان واقع است.6136/8123            "}