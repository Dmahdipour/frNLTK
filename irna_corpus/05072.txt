{"onTitr":"","titr":" برگزاری نمایشگاه بین المللی کتاب تبریز در هاله ابهام","describe":" تبریز- ایرنا-  نمایشگاه بین المللی سالانه کتاب تبریز، دومین رویداد فرهنگی حوزه کتاب کشور بعد از نمایشگاه تهران می باشد که برگزاری آن پس از 15 دوره با مشکل تامین بودجه و به تبع آن توقف احتمالی مواجه است.", "text":"به گزارش ایرنا، استقبال سالانه حدود یک میلیون بازدیدکننده از نمایشگاه بین المللی کتاب تبریز در سال های گذشته موجب شده است که این رویداد مهم حوزه چاپ و نشر جای پای خود را در میان جامعه کتابخوان و ناشران باز کند. از سوی دیگر برگزاری نمایشگاه بین المللی کتاب تبریز از منظر مناسبات فرهنگی بین المللی نیز حایز اهمیت و محملی برای حضور ناشران شناخته شده جهانی در بازار چاپ و نشر کشور است. همچنین نباید از این نکته نیز غافل شد که برگزاری نمایشگاه بین المللی کتاب تبریز در بعد محلی نیز نقطه ثقل فعالان حوزه چاپ و نشر و نیز جامعه کتابخوان منطقه غرب و شمال غرب کشور محسوب می شود. این نمایشگاه که تاکنون 15 دوره از آن برگزار شده، در 2 سال گذشته با تاخیر زمانی در برگزاری مواجه بوده است.نمایشگاه بین المللی تبریز از برنامه های ثبت شده در تقویم موسسه نمایشگاه های فرهنگی ایران است و در تارنمای آن نیز برای ناشران برای ثبت نام در شانزدهمین نمایشگاه تبریز تا شانزدهم شهریور ماه گذشته فرصت داده شده بود. حال اگرچه شواهد در ظاهر امر، دال بر عادی بودن امور برگزاری شانزدهمین دوره نمایشگاه بین المللی کتاب تبریز است، اما هنوز خبری از وقوع این اتفاق مهم حوزه چاپ و نشر کشور نیست. مدیرکل فرهنگ و ارشاد اسلامی آذربایجان شرقی در این خصوص به خبرنگار ایرنا گفت: در صورت تامین اعتبار، این نمایشگاه 29 مهر امسال به مدت 6 روز در محل نمایشگاه بین المللی تبریز افتتاح می شود.'محمد محمدپور' اظهار کرد: وزارت فرهنگ و ارشاد اسلامی و موسسه نمایشگاه های فرهنگی کشور ثبت نام  ناشران را آغاز کرده اند و سهم خود از هزینه های مالی برگزاری نمایشگاه بین المللی کتاب تبریز را پرداخت می کنند.وی افزود: تاکنون جلسات مختلفی برای پی گیری جذب اعتبار استانی برای برگزاری نمایشگاه کتاب تبریز برگزار شده است. محمدپور گفت: برای تامین اعتبار لازم برای اجرای این رخداد بزرگ فرهنگی همکاری بیشتر استان و سازمان مدیریت نیاز است. رییس سازمان مدیریت و برنامه ریزی آذربایجان شرقی نیز به ایرنا گفت: اراده مدیریت استان برای برگزاری رویدادهای فرهنگی و تعلقات مسوولان برای برگزاری رخدادهای مهم فرهنگی مثل نمایشگاه بین المللی کتاب تبریز بالا است.داود بهبودی اظهار داشت: برای برگزاری نمایشگاه کتاب تبریز نیز عزم کافی وجود دارد و با اداره کل فرهنگ و ارشاد اسلامی آذربایجان شرقی توافقنامه مبادله شده و بر اساس آن بیش از سال های قبل اعتبار در این خصوص در نظر گرفته شده است. وی ادامه داد: بر این اساس قرار است علاوه بر اعتبار توافق شده، پنج میلیارد ریال مازاد نیز در اختیار اداره کل فرهنگ و ارشاد اسلامی استان قرار می گیرد. وی تاکید کرد: بر این اساس انتظار می رود کیفیت نمایشگاه بین المللی کتاب تبریز بیش از پیش نیز ارتقا یابد.  رییس سازمان مدیریت و برنامه ریزی آذربایجان شرقی ادامه داد: از آنجایی که نمایشگاه بین المللی کتاب تبریز پس از نمایشگاه تهران به عنوان دومین نمایشگاه ایران شناخته شده است، انتظار داریم وزارت فرهنگ و ارشاد اسلامی متناسب با شان و جایگاه فرهنگ تبریز در برگزاری این نمایشگاه مشارکت کند. بهبودی یادآور شد: این نمایشگاه باسابقه ترین و بزرگترین نمایشگاه کتاب ایران پس از تهران است و به لحاظ اعتباری باید این موضوع مورد توجه وزارت فرهنگ و ارشاد اسلامی قرار گیرد. معاون سیاسی و امنیتی آذربایجان شرقی نیز در این خصوص به ایرنا گفت: از اجرای برنامه های فاخر فرهنگی در استان حمایت می کنیم.'رحیم شهرتی فر' اظهار کرد: نمایشگاه کتاب تبریز در توسعه فرهنگی استان و توسعه کتابخوانی بسیار موثر است. به گزارشس ایرنا، در پانزدهمین نمایشگاه بین المللی کتاب تبریز در سال گذشته حدود یک هزار ناشر با 120 هزار عنوان کتاب شرکت داشتند.در آن دوره از نمایشگاه همچنین ناشران 21 کشور مهم دنیا در حوزه نشر با عرضه 32 هزار عنوان کتاب شرکت کردند.گزارش: پیمان پاکزاد 3093/518            "}