{"onTitr":"","titr":" عربستان متهم اصلی روزنامه نگار ناپدید شده در استانبول","describe":" آنکارا- ایرنا- سرنوشت جمال خاشقجی روزنامه نگار مشهور عرب که چهار روز پیش و پس از ورود به ساختمان کنسولگری عربستان در شهر استانبول ترکیه ناپدید شد، همچنان نامعلوم است و رسانه ها آل سعود را مسئول این امر می دانند.", "text":"به گزارش روز شنبه ایرنا، مسئولان سرکنسولگری عربستان در استانبول خطاب به پلیس ترکیه اعلام کرده اند که خاشقجی به این سرکنسولگری مراجعه نکرده است ولی شبکه الجزیره دیشب اعلام کرد که جمال خاشقچی پس از دستگیری به سرعت از کنسولگری عربستان در استانبول به بیرون منتقل شده و پس از انتقال از ترکیه به عربستان، اکنون در زندان شهر جده نگهداری می شود.شبکه خبری 'خبر.ترک' امروز شنبه اعلام کرد که محمد بن سلمان ولیعهد عربستان سعودی اعلام کرده است که برای رفع ابهام در خصوص سرنوشت جمال خاشقجی روزنامه نکار ناپدید شده در استانبول، ترکیه می تواند کنسولگری عربستان سعودی در شهر استاانبول را بازرسی و جستجو بکند.این رسانه به نقل از ولیعهد عربستان نوشت که دولت عربستان در صورت درخواست از طرف دولت ترکیه، علاوه بر صدور اجازه بازرسی، امکان بازرسی از ساختمان را نیز فراهم می کند.به گزارش این رسانه، پیش از این انجمن رسانه های ترک ـ عرب که خاشقجی نیز عضو آن به شمار می رود، مدعی دستگیری و حضور این روزنامه نگار در ساختمان کنسولگری عربستان در استانبول شده بود ولی برخی رسانه ها اعلام کردند که او در همان ساعات ورود به ساختمان بازداشت و ربوده شده و به وسیله خودروهای دیپلماتیک از محل خارج شده است.جمال خاشقجی روزنامه نگار مشهور عرب که مدتی در تبعید خودخواسته در آمریکا به سر می برد و با روزنامه واشنگتن پست همکاری دارد، از منتقدان جدی آل سعود به شمار می رود و به ادعای رسانه های ترکیه، در چند ماه اخیر همواره از سوی محمد بن سلمان ولیعهد عربستان تحت فشار و تعقیب بوده است.روزنامه استار ترکیه دیروز نوشت که 'خدیجه.آ' نامزد ترک خاشقجی مدعی شده که او هنوز در ساختمان کنسولگری عربستان حضور دارد.پس از این ادعا، شمار زیادی از خبرنگاران و روزنامه نگاران عضو انجمن رسانه های ترک ـ عرب در مقابل کنسولگری تجمع عربستان سعودی در استانبول تجمع کردند و توران کیشلاکچی رئیس این انجمن نیز با بیان گروگان گرفته شدن این روزنامه نگار گفت که مقامات آل سعود باید هر چه زودتر او را آزاد کرده و توضیحاتی در این زمینه ارائه کنند.در پی این اتفاقات روزنامه واشنگتن پست نیز در خصوص وضعیت خاشقجی ابراز نگرانی کرد و سردبیر این روزنامه نیز گفت که برای مشخص شدن وضعیت او با کسانی که می توانند کمک کنند، اعم از مقامات آمریکایی، ترک و عربستان ارتباط برقرار کردیم.یاسین آکتای از مقامات حزبی نزدیک به رجب طیب اردوغان رییس جمهوری ترکیه درباره سرنوشت این روزنامه نگار عرب به روزنامه ینی شفق گفت که 'تصویر ورود خاشقجی به سرکنسولگری عربستان سعودی موجود است ولی تصاویر خروج او از این مکان وجود ندارد. وی بیان کرد: واحدهای امنیتی ترکیه بررسی های لازم را انجام می دهند و به علت این که این فرد از سوی اینترپل تحت تعقیب نبوده و پیشتر از ترکیه نیز برای استرداد او درخواستی به عمل نیامده است.وزارت امور خارجه ترکیه نیز دو روز پیش در پی ناپدید شدن جمال خاشقجی روزنامه نگار مشهور عرب در کنسولگری ریاض در استانبول، ولید بن عبدالکریم الحجیری سفیر عربستان سعودی در آنکارا را احضار کرد.انجمن رسانه ای ترک ـ عرب و خانم ح.الف نامزد این روزنامه نگار معروف روز گذشته در گفت و گو با رسانه ها، کنسولگری عربستان سعودی در استانبول را مسئول سرنوشت او اعلام کرده و به صورت تلویحی مدعی ربایش او شدند.ابراهیم کالین سخنگوی ریاست جمهوری ترکیه نیز امروز اعلام کرد که کشورش پیگیر وضعیت جمال خاشقجی روزنامه نگار مشهور عرب است که پس از ورود به ساختمان کنسولگری عربستان در استانبول، ناپدید شد.وی بیان کرد: بر اساس اطلاعات به دست آمده، این روزنامه نگار عرب برای انجام امور مربوط به ثبت ازدواج رسمی خود به کنسولگری کشور متبوع خود مراجعه کرده و از ساختمان کنسولگری بیرون نیامده است.کالین افزود: &#39;اداره پلیس و وزارت امور خارجه ترکیه این موضوع را پیگیری می کنند و بر اساس اطلاعاتی که داریم، این شهروند سعودی هنوز در کنسولگری عربستان سعودی در استانبول حضور دارد.&#39;سخنگوی ریاست جمهوری ترکیه همچنین با تاکید بر ادامه پیگیری دقیق این موضوع گفت: ناپدید شدن یک روزنامه نگار در ساختمان این کنسولگری مغایر با حقوق بین الملل، خلاف قوانین جمهوری ترکیه و مغایر با حقوق بشر است و بر همین اساس، این مساله را به صورت همه جانبه بررسی و دنبال خواهیم کرد.وی همچنین اظهار امیدواری کرد که این مساله با آرامش حل و فصل شود.به گزارش ایرنا، شبکه خبری ان.تی.وی ترکیه دو روز پیش با انتشار گزارشی با عنوان &#39;خبری از روزنامه نگار مراجعه کننده به کنسولگری عربستان در استانبول نیست&#39; نوشت: از سرنوشت این مقاله نویس روزنامه واشنگتن پست پس از مراجعه به کنسولگری عربستان سعودی در استانبول خبری در دست نیست.انجمن رسانه ای ترک ـ عرب نیز با انتشار بیانیه مطبوعاتی اعلام کرد که جمال قاشقچی روزنامه نگار، نویسنده و ستون نویس مشهور عرب که زمانی هم مدیر مسئول و سردبیری گروه رسانه ای العرب را بر عهده داشت، پس از مراجعه و ورود به ساختمان کنسولگری عربستان در استانبول ناپدید شده است.این نهاد رسانه ای در بیانیه خود اعلام کرد که &#39;ما ناپدید شدن این روزنامه نگار را با نگرانی دنبال می کنیم.&#39;به نوشته انجمن رسانه ای ترک ـ عرب، خاشقجی به عنوان یک شهروند آزاد عربستان از مدتی پیش در شهر استانبول حضور داشته و ناپدید شدن او به نظر می رسد مرتبط با تحولات اخیر عربستان سعودی بوده و سرنوشت او موجب نگرانی فعالان حقوق بشر و اصحاب رسانه در ترکیه و جهان شده است.این نهاد مدنی رسانه ای همچنین در بیانیه خود اعلام کرد: &#39;ما از طرف انجمن رسانه های ترک ـ عرب از مقامات پادشاهی عربستان سعودی خواستار ارائه توضیحات روشن در خصوص وضعیت این روزنامه نگار و خواهان خروج از ساختمان کنسولگری عربستان سعودی و آزادی او هستیم.&#39;شبکه خبری تی.آر.تی خبر ترکیه نیز اعلام کرد که این روزنامه نگار عربستانی در پی اتفاقات اخیر در کشور خود، به واشنگتن آمریکا مهاجرت کرده و در روزنامه واشنگتن پست مشغول به کار شد و مقالات او به صورت منظم در این نشریه چاپ می شده است.شبکه خبری ان.تی.وی ترکیه نیز اعلام کرد که ح.الف نامزد این روزنامه نگار عربستانی گفت که هنگام ورود خاشقجی به ساختمان کنسولگری عربستان در استانبول، بیرون از ساختمان منتظر او بوده و بیرون آمدن او از ساختمان را ندیده است.این رسانه به نقل از نامزد خاشقجی اعلام کرد که این روزنامه نگار مشهور عرب قبل از رفتن به داخل ساختمان کنسولگری اعلام کرده است برای تحویل مدارک به داخل ساختمان می رود و اگر اتفاقی افتاد، بلافاصله به یاسین آکتای مشاور رییس حزب عدالت و توسعه(از نزدیکان رجب طیب اردوغان رییس جمهوری ترکیه) و به انجمن رسانه ای ترک ـ عرب اطلاع داده شود.مجتهد، افشاگر خاندان آل سعود ساعتی پس از این اتفاق با نوشتن مطلبی در شبکه توئیتر به ناپدید شدن خاشقجی در ساختمان کنسولگری عربستان در استانبول واکنش نشان داد و بیان کرد: &#39;8 ساعت از ناپدید شدن جمال خاشقجی پس از ورود به سفارت عربستان در ترکیه می گذرد...زمانی که دولت ترکیه پیگیر شد، سفارت ادعا کرد که وی به آنجا نرفته است. اگر معلوم شود که او ربوده شده باشد(که این احتمال وجود دارد) این اتفاق می تواند یک بحران دیپلماتیک عمده را با ترکیه ایجاد کند.&#39;وبسایت خبری خبر.7 ترکیه نیز اعلام کرد که هنوز از سرنوشت این روزنامه نگار عربستانی تبار در دست نیست ولی برخی منابع خبری غیررسمی در ترکیه اعلام کردند که خاشقجی در داخل ساختمان کنسولگری به گروگان گرفته شده و جان او در خطر است.همچنین برخی منابع خبری عضو انجمن رسانه ای ترک ـ عرب مدعی شدند که خاشقجی توسط کارکنان امنیتی کنسولگری ربوده و توسط خودروهای دیپلماتیک از ساختمان کنسولگری خارج و به مکان نامعلومی منتقل شده است.خاشقجی 59 ساله، بعد از انتخاب محمد بن سلمان به عنوان ولیعهد عربستان این کشور را ترک کرده و به آمریکا رفته است و از معدود کسانی است که توانسته بل اسامه بن لادن مصاحبه کند و مدتی نیز در افغانستان ماموریت داشته و در اوایل سالهای 1990 برای آشتی میان بن لادن و خاندان سعود تلاش کرده است.خاشقجی با کمک ولید بن طلال یک شبکه تلویزیونی در بحرین به نام 'العرب' تاسیس کرده بود ولی مدت کوتاهی پس از فعالیت بسته شد.وی در مقالاتی که در روزنامه واشنگتن پست نوشته بود، از جنگ عربستان در یمن، بحران اقتصادی عربستان با کانادا و دستگیری مدافعان حقوق زنان انتقاد کرده بود.روابط ترکیه و عربستان سعودی را که در پی حمایت مقامات ریاض از دولت السیسی در مصر و نیز تحریم قطر سرد شده، با ناپدید شدن این روزنامه نگار ،می تواند پر تنش و چالش برانگیز تر شود.خاورم/1905**1144            "}