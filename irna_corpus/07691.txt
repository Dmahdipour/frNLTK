{"onTitr":"","titr":" سود سرشار صنایع دستی کرمان نصیب دلالان می شود","describe":" کرمان – ایرنا – معاون صنایع ‌دستی اداره کل میراث فرهنگی، صنایع‌دستی و گردشگری استان کرمان گفت: فقدان مراکز بسته بندی مجهز و ضعف بازاریابی موجب شده که سود سرشار حاصل از این صنعت کم نظیر نصیب واسطه ها و دلالان شود .", "text":"به گزارش ایرنا ، حمیدرضا تورانی صبح شنبه در گفت و گو با خبرنگار ایرنا  افزود: دولت یازدهم با شرایطی که ایجاد کرد زمینه حضور و ورود بخش خصوصی در قالب معین های اقتصادی را در جای جای این استان به عنوان یک فرصت مغتنم و طلایی فراهم کرده است. وی بابیان اینکه ایجاد کارگاههای مدرن بسته بندی صنایع تبدیلی موجبات امیدواری متصدیان این صنعت جهانی را فراهم آورده است، گفت: در این زمینه نقش پررنگ دولت در شتاب بخشیدن به روند حمایت های جدی به ‌منظور گره گشایی از مشکلات کاملا محسوس است و اما کافی نیست. معاون صنایع‌دستی اداره کل میراث فرهنگی، صنایع‌دستی و گردشگری استان کرمان یکی از مشکلات زیرساختی در زمینهٔ صنایع دستی را فقدان بسته بندی کیفی عنوان کرد و گفت: بسته‌بندی در فروش و قیمت صنایع دستی بسیار تأثیرگذار است اما ما هنوز نتوانستیم در این زمینه متقاضی سرمایه گذاری از بخش خصوصی داشته باشیم. وی افزود: صنایع دستی برگرفته از هنر، تاریخ و فرهنگ هر منطقه است و کرمان نیز جدا از این مساله نبوده و از گذشته های دور با توجه به پیشینه تاریخی که دارد صنایع دستی بخشی از اشتغال مردم را تشکیل می داده است. تورانی بابیان اینکه برنامه ششم توسعه بر تولید و افزایش صنایع دستی تأکید دارد ،گفت: اگر صنایع دستی تقویت شده و اعتبار و زیرساخت های لازم از جمله آموزش به آن افزوده  شود می توان با کمترین اعتبار، حتی بهتر از فروش نفت، جامعه را به ‌سوی اشتغال پایدار و در نتیجه رفع بیکاری هدایت کرد. *احیای رشته شالبافی از طریق تنها بازمانده این هنر در کرمان تورانی در رابطه با احیای برخی صنایع دستی در استان کرمان چون شال و ترمه در منطقه «هوتک» کرمان گفت: هنر صنایع دستی شال و ترمه از قدیم الایام در منطقه هوتک رواج داشته و مردم از طریق آن امرار معاش می کردند و خوشبختانه امروز از طریق تنها بازمانده این هنر، توانستیم رشته شالبافی را احیا کنیم. وی در ادامه از وجود 70 هزار صنعت دستی شناخته‌شده در استان کرمان خبر داد و تصریح کرد: خانواده بزرگی از صنایع دستی در استان وجود دارد که بخشی از آن را 17 هزار بافنده گلیم در سیرجان تشکیل داده و این در حالی است که هنوز افراد صنعتگر زیادی هستند که شناسایی و ثبت سامانه نشده اند. تورانی افزود: با گذاشتن دو سال وقت و انرژی و آماده کردن زیرساخت هایی چون بازارچه، موزه، باغ موزه، دهکده جهانی با استانداردهای تعیین‌شده و آموزش دانشگاهی در مدارس و دانشگاه ها توانستیم بحث ملی پرونده سیرجان را حل و آن را وارد موضوع جهانی کنیم طوری که این شهر به‌ عنوان شهر جهانی گلیم به ثبت رسید. تورانی با اشاره به اینکه صنایع دستی هر منطقه سفیر آن منطقه است گفت: باید دسترنج و هنر دست مردان و زنان را در آینده با صادرات صنایع دستی به دنیا معرفی کنیم و ثبت ملی و اضافه شدن پته به فهرست جهانی نیز یکی دیگر از کارهایی هست که در حال پیگیری است. **بیمه یکی از عوامل ایجاد انگیزه برای تولید و اشتغال وی با اشاره به ‌قرار دادن تسهیلات و آموزش های مختلف مهارت های صنایع ‌دستی برای جوانان و ترغیب آن ها برای وارد شدن به این ارزآور  گفت: باید آموزش در مکان هایی چون بهزیستی و زندان و دیگر مکان های مشابه که نیروی انسانی آماده برای مهارت آموزی دارند به ‌طور جدی دنبال شود. تورانی با اشاره به رتبه های گرفته‌شده در زمینهٔ تولید، بازرگانی و صنعتگر برتر در سال گذشته گفت: خوشبختانه استان کرمان با آموزش تعداد زیادی از علاقه‌مندان توانسته موفقیت های زیادی را کسب کند. **تولیدکننده نباید فروشنده باشد معاون صنایع‌دستی اداره کل میراث فرهنگی، صنایع‌دستی و گردشگری استان کرمان بابیان اینکه تولیدکننده نباید فروشنده باشد گفت: مشکل تولید را در بخش صنایع دستی استان کرمان نداریم و تنها مساله ما بازاریابی است که با قرار دادن اعتبارات و تسهیلات به صنعتگران فعال برای برگزاری نمایشگاه صنایع‌دستی در خارج از کشور و آشنا کردن صنعتگر با مشتری و بازار می توانیم در کاهش این مشکل مؤثر باشیم. وی نمایشگاه های صنایع‌دستی استان کرمان را جزو پرفروش ترین نمایشگاه های کشور نام برد و گفت: بیشترین استقبال صنعتگران سایر نقاط کشور از کرمان است و در این میان باید به  تنوع صنایع‌دستی در استان نیز توجه کرد تا منجر به اشباع شدن بازار یک محصول نشده و تولید و صادرات آن به‌ موازات هم انجام گیرد. /9889/ 5054            "}