{"onTitr":"","titr":" آنهایی که کمتر از یک ماه دانشجوی پزشکی بودند","describe":" تهران- ایرنا- برخی ثبت نام شدگان رشته پزشکی دانشگاه آزاد اسلامی مدعی هستند با وجود انجام تمامی مراحل ثبت نام و گذشت بیش از دو هفته از آغاز سال تحصیلی ، هنوز در بلاتکلیفی به سر می برند.", "text":"این دانشجویان در تماس با خبرنگار گروه دانشگاه ایرنا عنوان کردند درحالی که شهریه را پرداخت کرده ایم و حتی کارت دانشجویی صادر شده اما از حضورمان در کلاس ممانعت می شود .یکی از آنها که خواست نامش فاش نشود، گفت: برای پیگیری علت ممانعت از ورود به کلاس متوجه شدیم که اسامی ما از فهرست پذیرفته شدگان خارج شده است .وی با بیان اینکه هیچ توضیحی در باره چنین اقدامی به ما داده نشده، افزود: به ما گفته شد دانشگاه آزاد قرار است یک بار دیگر با بررسی نتایج کنکور سراسری پذیرفته شدگان قطعی را معرفی کند. یکی دیگر از پذیرفته شدگان رشته پزشکی نیز به خبرنگار ایرنا گفت: درحالی به ما وعده رسیدگی به وضعیتمان را می دهند که هیچ تضمینی هم برای تحصیل ما در رشته ای که قبلا قبول شده ایم، وجود ندارد .برخی از این دانشجویان می گویند به باور قبولی در رشته مورد علاقه خود از ثبت نام در سایر رشته ها در دیگر دانشگاه ها خودداری کرده و برخی از آنها نیز در مواردی نیز انصراف داده اند از این رو یک تا دو سال از تحصیل محروم خواهند شد .گفته های این دانشجویان در حالی مطرح می شود که پیش از این خبر پذیرش 4 هزار داوطلب دانشگاه آزاد خارج از ظرفیت اعلام شده از سوی سازمان سنجش آموزش کشور رسانه ای شد .برخی کارشناسان آموزشی معتقدند: مسئله ایجاد شده برای برخی پذیرفته شدگان رشته پزشکی دانشگاه آزاد بی ارتباط با موضوع ظرفیت این دانشگاه نیست .این درحالی است که مسئولان دانشگاه آزاد و مرکز سنجش و پذیرش این دانشگاه در اظهارات خود از تلاش برای حل این مشکل سخن می گویند. محمد مهدی طهرانچی سرپرست دانشگاه آزاد اسلامی در توضیح مشکلات پیش آمده در واحد علوم پزشکی توضیح داد: این داوطلبان جزء پذیرفته شدگان قطعی نبوده اند و در لیست ذخیره قرار داشتند اما به صورت اشتباه شهریه پرداخت کردند که البته قابل برگشت است. درحالی که مسئولان دانشگاه آزاد می گویند وضعیت پیش آمده مربوط به پذیرفته شدگان ذخیره بوده و هیچ تعهدی را برای دانشگاه به دنبال ندارد اما پذیرفته شدگان این موضع گیری دانشگاه را سلب مسئولیت می دانند و می گویند تخلفات دانشگاه در ظرفیت جذب دانشجو منجر به بروز چنین مشکلی شده است.آنها در گفت وگو با ایرنا از سازمان سنجش آموزش کشور رسیدگی به مشکل خود را خواستار شده و مدعی شدند در صورت حل نشدن مشکل خود از دانشگاه آزاد شکایت می کنند. ن.م**1601            "}