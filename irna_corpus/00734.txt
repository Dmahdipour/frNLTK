{"onTitr":"","titr":" دو هزار حلقه چاه غیرمجاز در نوبت انسداد هستند","describe":" مشهد- ایرنا- مدیرعامل شرکت آب منطقه ای خراسان رضوی به انسداد هفت هزار و 200 حلقه چاه غیرمجاز در سطح این استان ظرف پنج سال اخیر اشاره و بیان کرد: امسال نیز باید دو هزار حلقه چاه غیرمجاز دیگر در خراسان رضوی مسدود شوند.", "text":"محمد علایی عصر پنجشنبه در جمع کشاوزان و اعضای تشکلهای کشاورزی تایباد افزود: از ابتدای امسال تاکنون 760 حلقه چاه غیرمجاز در خراسان رضوی مسدود شده اند. تعهد استان طی سه سال آینده نسبت به انسداد چاههای غیرمجاز هفت هزار و 600 حلقه است. وی ادامه داد: بر اساس برآوردها افزون بر 10 هزار حلقه چاه غیرمجاز دیگر هم اینک در سطح خراسان رضوی وجود دارند. مدیرعامل شرکت آب منطقه ای خراسان رضوی همچنین به تداوم پدیده خشکسالی اشاره و بیان کرد: 76 درصد سطح این استان جزو مناطق خشک و 24 درصد دیگر آن نیمه خشک است. شهرستانهای تربت جام، خواف، سرخس و تایباد در منطقه خشک خراسان رضوی قرار دارند.  وی گفت: هم اینک از منابع آب زیرزمینی خراسان رضوی 760 میلیون مترمکعب اضافه برداشت صورت می گیرد لذا یکی از مهمترین برنامه های در حوزه آب این استان به صفر رساندن همین کسری تا سال هزار و 405 است. علایی افزود: خراسان رضوی 16 هزارو 700 حلقه چاه کشاورزی دارد که از این تعداد 10 هزار حلقه به کنتور هوشمند مجهز شده اند. وی کاهش بارندگی، افزایش گرما، اضافه برداشت و افت سطح آبهای زیرزمینی و کمبود آب پشت سدها را چالشهای کنونی در خراسان رضوی ذکر و بیان کرد: راه حل گذر و مدیریت صحیح این بحران 'مشارکت همگانی برای نجات آب' است. 7494/1858            "}