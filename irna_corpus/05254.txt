{"onTitr":"","titr":" قطار گردشگری قلب ایران وارد سرخس شد","describe":" مشهد- ایرنا- مدیرکل راه آهن خراسان گفت: قطار گردشگری بین المللی عقاب طلایی که به 'قلب ایران' معروف شده است نیمه شب گذشته از مرز بین المللی سرخس وارد خراسان رضوی شد.", "text":"محمدهادی ضیایی مهر روز دوشنبه در گفت و گو با خبرنگار ایرنا افزود: این قطار گردشگری روسی که از خاک ترکمنستان وارد ایران شده پس از انجام تور گردشگری خود روز چهارشنبه دوم آبان ماه از مرز ریلی سرخس از کشور خارج خواهد شد. وی ادامه داد: این قطار گردشگری بین المللی با 34 خدمه، سازمان 9 واگن روسی و یک واگن خواب ایرانی پس از ورود به مشهد بامداد فردا به سمت تهران عزیمت می کند. مدیرکل راه آهن خراسان گفت: در تهران مسافران این تور شامل 32 گردشگر خارجی از قاره های اروپا، اقیانوسیه و آسیا روز چهارشنبه هجدهم مهر سوار قطار شده و همان روز عصر به سمت کرمان عزیمت نموده و در طول این سفر از مناطق و شهرهای کرمان، راین، یزد، اصفهان، سعادت شهر، شیراز، کاشان، قمرود، اراک، شوشتر، گرمسار و پل سفید بازدید می کنند. بیست و هفتم مهرماه این تور پایان می یابد.  وی افزود: دور دوم این تور گردشگری جمعه بیست و هفتم مهر با 19 گردشگر خارجی ساعت 17:40 از تهران آغاز شده و قطار از سعادت شهر، شیراز، اصفهان، کرمان، یزد و مشهد عبور می کند و با خروج قطار در روز چهارشنبه دوم آبان ماه از کشور این تور نیز پایان می یابد.پیش از این فروردین ماه سال جاری نیز دو قطار گردشگری عقاب طلایی وارد ایران شده بودند. پارسال همچنین 261 گردشگر خارجی از قاره های آسیا، اروپا و آفریقا با چهار قطار گردشگری بین المللی وارد مشهد شدند و از اماکن تاریخی و گردشگری این شهر و دیگر نقاط کشور دیدن کردند.3221/1858            "}