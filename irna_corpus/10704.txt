{"onTitr":" مدیر کل دفتر امور روستایی استانداری فارس:    ","titr":" کاهش حاشیه نشینی در شهرها در گرو توجه به روستاهاست","describe":" شیراز-ایرنا- مدیرکل دفتر امور روستایی و شوراهای استانداری فارس گفت: لازمه جلوگیری از گسترش پدیده حاشیه نشینی در شهرهای استان به ویژه کلانشهر شیراز، توجه به روستاها و فراهم کردن امکانات و شرایط برای روستاییان است.", "text":"به گزارش ایرنا سید کمال پاک فطرت، عصر سه شنبه در جمع خبرنگاران در شیراز، یکی از دلایل مهاجرت روستاییان را یافتن شغل و درآمد دانست و افزود: خشکسالی و کم آبی متوالی سال های اخیر سبب شده که بخش کشاورزی دچار آسیب های بسیار شود و روستاییان که بخش عمده درآمد آنها حاصل فعالیت در بخش کشاورزی بود، بیکار شوند.وی ادامه داد: همین بیکاری زمینه ساز مهاجرت روستاییان به شهرها به امید یافتن شغل شده و با توجه به اینکه آنها توانایی ساکن شدن در نقاط مرکزی شهر را ندارند، ناگزیر در حاشیه شهرها که آسیب های اجتماعی مختلفی در آنجا وجود دارد ساکن شده اند.او اظهار داشت: بدون تردید شرایط زندگی روستاییان مهاجرت کرده در حاشیه شهرها بسیار سخت و دشوار است و آنها حاضر خواهند بود در صورت مهیا بودن شرایط به روستاهای خود بازگردند.پاک فطرت بیان کرد: یکی از مواردی که برای ایجاد اشتغال در روستاها با جدیت دنبال می شود، سرمایه گذاری در حوزه گردشگری روستایی و صنایع دستی است.وی افزود: ظرف 40 سال گذشته اقدامات خوبی در روستاها انجام شده اما از آنجا که بیشتر نگاه ها به توسعه کشاورزی بوده و زندگی روستاییان و معاش آنها حول محور کشاورزی حرکت می کند، بنابراین شاهد بودیم که با بحرانی شدن وضعیت کشاورزی، شرایط زندگی برای روستاییان بسیار سخت شد و چون شغل های جایگزین نیز پیش بینی نشده بود آنها چاره ای جز مهاجرت به شهرها نیافتند.مدیر کل دفتر امور روستایی و شوراهای استانداری فارس افزود: بی شک اگر در کنار کشاورزی به زمینه های شغلی دیگر مانند گردشگری و صنایع دستی نیز توجه شده بود، امروز شرایط متفاوت بود و با چالش های به مراتب کمتری در روستاها مواجه بودیم.پاک فطرت اظهار داشت: امروز به دنبال تغییر رویه در روستاها هستیم و رویکرد ما این است که فعالیت روستاییان را از بخش کشاورزی به بخش هایی مانند صنایع دستی، گردشگری و مشاغل خانگی سوق دهیم تا آنان بتوانند اقتصاد خانواده خود را اداره کنند.وی ادامه داد: با توجه به اینکه استان فارس در زمینه گردشگری از جمله گردشگری روستایی دارای ظرفیت های بسیاری است، با تهیه طرح های مناسب در این زمینه و معرفی آنها به روستاییان می توان آنها را تشویق به سرمایه گذاری در این زمینه کرد.او گفت: البته در این زمینه تاکنون در این استان اقداماتی انجام گرفته اما قبل از هر چیز باید زیرساخت های گردشگری در فارس فراهم شود چرا که اگر بخواهیم از ظرفیت های موجود به شکل گذرا استفاده کنیم در آینده با مشکل مواجه خواهیم شد و اهداف مورد نظر محقق نخواهد شد.مدیرکل دفتر امور روستایی و شوراهای استانداری فارس بیان کرد: یکی از الزامات موفقیت در این کار، همراهی و همکاری مردم است و اگر روستاییان خودشان پای کار نیایند و مشارکت نداشته باشند، نتایج خوبی حاصل نخواهد شد.پاک فطرت افزود: یکی از دلایلی که باعث شده گردشگری روستایی توفیق چندانی نداشته باشد این است که ما طرحی مشخص و متناسب با هر منطقه و روستا نداریم و بعضا کارها با یک هدف مشخص پیش نمی رود.مدیر کل دفتر امور روستایی و شوراهای استانداری فارس ادامه داد: البته در حوزه گردشگری نباید رویکرد ما صرفا درآمدی و اقتصادی باشد زیرا اگر به این سمت برویم، اهداف به گونه ای که ترسیم می کنیم محقق نخواهد شد.او اضافه کرد: در گذشته حدود 46 نقطه گردشگری در استان شناسایی و معرفی شده بود که برخی از آنها فاقد جاذبه های گردشگری بودند که از این مجموعه منفک شده اند و ما در پی این هستیم که پس از فراهم شدن زیرساخت ها، طرح های گردشکری متناسب با هر منطقه تهیه و به مردم معرفی شود.وی گفت: یکی از مباحث دیگری که در روستاهای استان دنبال می کنیم، ایجاد اشتغال پایدار است که دولت توجه ویژه ای به این بخش داشته و تاکنون نیز تسهیلاتی در این زمینه ارایه شده است.پاک فطرت اضافه کرد: تاکنون حدود چهار هزار و 451 طرح در حوزه های گردشگری، صنایع دستی، کشاورزی، صنعتی و میراث فرهنگی به بانک معرفی شده که در صورت عملیاتی شدن آنها بیش از 24 هزار و 600 فرصت شغلی در روستاهای  استان ایجاد خواهد شد.وی افزود: اگر به دنبال حل مشکل حاشیه نشینی شهرها و کاهش آسیب های اجتماعی هستیم باید قبل از هر چیز به پیشگیری فکر کنیم و راهکار آن ایجاد امکانات و شرایط مناسب زندگی در روستاهاست به نحوی که کسی حاضر به ترک روستای خود نباشد.6122 /6118            "}