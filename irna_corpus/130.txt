{"onTitr":"","titr":" پایان دفتر یادروز حافظ و خواسته های فرهنگوران","describe":" شیراز- ایرنا- بیست و دومین دوره گرامیداشت یادروز حافظ شاعر پرآوازه ایران جمعه بیستم مهرماه پس از سه روز گردهمایی علمی و برگزاری برنامه‌های فرهنگی در شیراز به پایان رسید.", "text":"به گزارش ایرنا، این دوره از یادروز سالانه حافظ از آن رو که با سیزدهمین گردهمایی بین‌المللی ترویج زبان و ادبیات فارسی همزمان شده بود، از لحاظ کیفیت علمی، گوناگونی موضوعات و تعداد مهمانان داخلی و خارجی اهمیتی ویژه داشت. نشست‌های علمی انجمن ترویج زبان و ادبیان فارسی از روز چهارشنبه آغاز شد. در این روز 9 نشست با موضوعات عمومی، ادبیات کودک و نوجوان، متون و دانش‌های ادبی، ادبیات معاصر، ترویج زبان فارسی و ادبیات تطبیقی برگزار شد. در روز دوم، پنجشنبه 19مهرماه شش نشست با موضوعات ادب عامه، حافظ، حماسه و شاهنامه پژوهی برگزار شد؛ همچنین نشست سردبیران مجلات علمی پژوهشی نیز در این روز به میزبانی دانشگاه شیراز صورت گرفت. در روز جمعه 20مهرماه نیز نشست علمی ویژه حافظ برگزار شد.همچنین در این روز، طی مراسمی از استادان شاخص و صاحبان رساله‌های برتر و نشریات علمی تقدیر و تجلیل به عمل آمد.بر این اساس، در آیین اختتامیه سیزدهمین گردهمایی انجمن ترویج زبان و ادبیات فارسی و نیز یادروز حافظ، سپاسنامه ویژه‌ای به استاد دکتر منصور رستگار فسایی به پاس فعالیت‌هایی چندین ساله و تاثیرگذاری در گستره زبان و ادب فارسی اهدا شد؛ همچنین دکتر لطف‌الله یارمحمودی زبان‌شناس و عضو پیوسته فرهنگستان علوم که پایه‌گذار دوره کارشناسی ارشد آموزش زبان فارسی به غیر فارسی زبانان است، نیز تجلیل شد.افزون بر این، سه نشریه علمی‌پژوهشی 'مجله پژوهش فیزیک ایران' در گروه علوم پایه،  'نشریه حیات' در گروه پزشکی و 'نشریه علوم و تکنولوزی پولیمر' در گروه مهندسی باعنوان نشریات برتر علمی پژوهشی معرفی شدند. در بخش معرفی رسالات منتخب رساله به دکتر هاله کیانی برای رساله 'بررسی وضعیت نقد ادبی در نشریات دانشگاهی' تعلق گرفت.افزون بر این طی این سه روز سه کارگاه با موضوعات فناوری در آموزش زبان و ادبیات فارسی، نقد و تحلیل کتاب‌های زبان و ادبیات فارسی متوسطه دوم و کاربرد زبان‌شناسی پیکره‌ای در مطالعات ادبی نیز با حضور استادان و علاقه‌مندان برگزار شد. ** حافظ پژوهشکده نداردبرگزاری نشست‌های علمی یادروز حافظ همه ساله بر عهده مرکز حافظ‌شناسی است. آنچه امسال بیش از هر سال دیگر در رسانه‌ها و نیز آیین‌های روز حافظ مطرح شد، جای خالی پژوهشکده‌ای با نام حافظ و در خور شأن این شاعر است. دکتر کاووس حسنلی رئیس مرکز حافظ‌شناسی، در گفت‌و‌گو با ایرنا با بیان اینکه این مرکز هم‌اکنون دارای کرسی پژوهشی است، افزود: امروز دو استاد از کشور ترکیه دوره مطالعاتی خود را درباره حافظ در این مرکز طی می‌کنند.وی ادامه داد: برای این دو استاد، اتاقی کوچک در حافظیه تدارک دیده شده است که در آن به فعالیت‌های خود بپردازند، جای خالی آرشیو مقالات، پایان‌نامه‌ها، کتابخانه تخصصی و کلاس‌های برگزاری جلسات حافظ‌شناسی در شیراز به‌شدت نمودار است. این عضو هیات علمی دانشگاه شیراز با بیان اینکه حق حافظ برخورداری از زمینی مناسب برای ساخت این پژوهشکده در جوار آرامگاه اوست، ابراز داشت: هم‌اکنون یک نفر خیر برای ساخت این مجموعه اعلام علاقه‌مندی کرده است، اما زمینی مناسب بدین‌منظور در اختیار نیست و می‌طلبد که مسئولان استان فارس در این باره چاره‌اندیشی کنند.** حافظ و نوسانات ارزی از دیگر حاشیه‌های برگزاری این رویداد در سال جاری باید به تاثیر نوسانات بازار ارز اشاره کرد. بر این اساس،  بنا بر گفته رئیس مرکز حافظ‌پژوهی تغییر نرخ ارز باعث شد بسیاری از مهمانان خارجی موفق به حضور در این مراسم نشوند؛ زیرا منابع مالی محدود این مجموعه امکان حضور آنان را سلب کرده بود.**بارش باران در شب حافظشامگاه پنجشنبه بارش اندک باران پاییزی همزمان با آیین یادروز حافظ سبب شد این آیین زودتر از موعد پیش بینی شده به پایان رسد و مسئولان به احترام مردم شرکت کننده در این آیین در جوار آرامگاه لسان الغیب، سخنان خویش را کوتاه کردند. به نظر می رسد، بهره گیری از پیش بینی سازمان هواشناسی در برنامه یادروز حافظ بتواند زمان مناسبی را برای برپایی این آیین تعیین کند تا این برنامه اینچنین کوتاه و مختصر نشود. برپایی برنامه موسیقی در سال های گذشته از برنامه های یادروز حافظ بود که امسال به احترام ماه صفر و سوگواری سرور و سالار شهیدان در برنامه های یادروز جایی نداشت. برنامه های ویژه گرامیداشت حافظ در سال 97 در حالی به پایان رسید که گفته شده است برنامه های ویژه این مناسبت فرهنگی در سال آینده به مدت یک هفته به اجرا درآید. باید تا آن زمان دید، خواسته فرهنگوران استان در زمینه ایجاد مرکز جامع حافظ شناسی و نیز احیای آب رکنی که در زمان زندگی شاعران کهن شیراز جریان داشته است، محقق می شود یا خیر. در این آیین، استاد منصور پایمرد که به غزل خوانی پرداخت، از مسئولان درخواست کرد، موضوع احیای آب رکنی را در دستور کار قرار دهند.در پی این تقاضا، استاندار فارس از شهرداری شیراز، میراث فرهنگی و دیگر مسئولان شهری درخواست کرد، هرچه سریع‌تر این موضوع را پیگیری کنند.قنات رکن آباد، توسط رکن الدوله دیلمی در سال 338 هجری در 12کیلومتری شمال تنگ الله اکبر در چشمه چنار واقع در دامنه کوه بموی شیراز احداث شد و یکی از دارایی‌های تاریخی شیراز قدیم و مورد توجه حافظ بود. در پایان مروری داریم بر سخن دکتر کاووس حسنلی رئیس مرکز حافظ شناسی و استاد دانشگاه شیراز در یادروز حافظ که گفت: امیدوارم صدای من به گوش مدیران برسد و بدانند که تنها به حافظ افتخار کردن کافی نیست بلکه اگر بخواهیم حافظ را پاس بداریم، باید این مهم متناسب با شان او باشد. بیستم مهر‌ماه هر سال با عنوان روز حافظ در تقویم ملی ایران ثبت شده است. 7375/ 2027            "}