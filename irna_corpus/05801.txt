{"onTitr":"","titr":" بودجه 45 میلیارد ریالی پاسخگوی نیاز تئاتر دفاع مقدس نیست","describe":" تهران- ایرنا- سرپرست انجمن تئاتر انقلاب و دفاع مقدس با بیان اینکه بودجه این انجمن 45 میلیارد ریال است، گفت: این بودجه نیازهای این بخش از تئاتر را رفع نمی‌کند.", "text":"به گزارش خبرنگار ایرنا، محسن سلیمانی فارسانی در نشست خبری با اصحاب رسانه که در تماشاخانه سرو برگزار شد با بیان اینکه قصد دارد دوران طلایی انجمن تئاتر انقلاب و دفاع مقدس را احیا کند، تصریح کرد: مقام معظم رهبری در دیدار با هنرمندان با گلایه از اینکه به جایگاه دلخواه در زمینه هنر نرسیده‌ایم افزایش صد برابری تولیدات هنری را خواستار شدند.وی با بیان اینکه «باید به فرمایشات ایشان لبیک بگوییم»، خاطرنشان کرد: هنرمندان تئاتر انقلاب و دفاع مقدس باید دین خود را ادا کنند. باید با رفع مشکلات در زمینه تولید و انتشار هنرهای نمایشی به جایگاه دلخواه خود برسیم.وی با بیان اینکه با هم افزایی و خرد جمعی و نیز با همراهی پیشکسوتان و اساتید این عرصه باید تولیدات فاخر را افزایش دهیم،  خاطرنشان کرد: این افزایش در همه زمینه‌ها به ویژه ادبیات نمایشی و اجرا باید قابل لمس باشد.سلیمانی با اشاره به برنامه‌های پیش‌رو تا پایان سال جاری گفت: از مهم‌ترین این برنامه‌ها برگزاری شانزدهمین دوره جشنواره تئاتر مقاومت است که پس از آن از تولیدات برتر برای اجراهای عمومی استفاده خواهیم کرد و با برنامه‌ریزی منظم زمینه اجرا برای منتخبین جشنواره فراهم خواهد شد.وی افزود: تماشاخانه سرو به عنوان مرکز تئاتر دفاع مقدس تا پایان سال تعطیلی نخواهد داشت و هر زمان که مردم خواستند به تماشای نمایشی با موضوعات ایثار، شهادت، شهامت و استکبارستیزی بنشینند می‌توانند به این تماشاخانه مراجعه کنند. همچنین رویکردهای حمایتی اعم از مالی و معنوی برای اجرای نمایش‌های مرتبط وجود خواهد داشت.سرپرست انجمن تئاتر انقلاب و دفاع مقدس با اشاره به بخش مغفول مانده کودک و نوجوان، تاکید کرد: در این زمینه فعالیت‌ها را افزایش خواهیم داد که در گام اول نمایش «هاپو خان» با ادبیات کودکانه و موضوع نه گفتن به استکبار به صحنه خواهد رفت. وی با اشاره به تشکیل گروه مشاورین ادبیات نمایشی با حضور پیشکسوتان، اظهار داشت: برای نزدیک کردن عرصه ادبیات نمایشی به واقعیت‌های هشت سال دفاع مقدس این گروه پاسخگوی ابهامات و سوالات نویسندگان در تمام زمینه‌ها خواهد بود. وی با تاکید بر حفظ ارتباط مستمر انجمن تئاتر انقلاب و دفاع مقدس با دانشجویان، عنوان کرد: هر دانشجویی بتواند از رمان‌ها و کتاب خاطره‌های موجود، نمایشنامه‌ای را به مرحله تولید برسانند مورد حمایت انجمن قرار خواهد گرفت.وی با بیان اینکه بودجه 45 میلیارد ریالی کفاف ایده‌ها و تولیدات انجمن تئاتر انقلاب و دفاع مقدس را نمی‌دهد، تاکید کرد: متولیان با همراهی خود می‌توانند کمک کنند تا ظرفیت تئاتر دفاع مقدس دیده شود.به گفته وی، این میزان اعتبار صرف هزینه‌های گسترده انجمن شامل بدهی‌های پیشین، تولیدات، انتشار، حمایت از جشنواره‌های مرتبط، هزینه جاری، دستمزد بازخوان‌ها، بازبین‌ها و بازسازی تماشاخانه‌های مرتبط می‌شود.همچنین تقی اکبرزاده نویسنده و پژوهشگر با بیان اینکه گزینش پایان‌نامه‌های تئاتر مقاومت در جغرافیای ایران، نشست‌های بین رشته‌ای و راه اندازی پرتال پژوهشی این عرصه از برنامه‌های پیش‌رو است، تاکید کرد: به زودی از این پرتال که اطلاعات جامعی در زمینه تئاتر انقلاب و دفاع مقدس را داراست، رونمایی می‌شود.فراهنگ ** 7561 ** 9053            "}