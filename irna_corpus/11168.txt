{"onTitr":"","titr":" تنور صنعت ملایر همچنان داغِ داغ","describe":" همدان- ایرنا- بخش خصوصی ملایر با وجود تنگناهای اقتصادی حاصل از تحریم های ظالمانه آمریکا، تلاش دارد تنور صنعت این شهرستان را گرم نگه داشته و بازویی توانمند در کنار دولت باشد؛ اقدامی که موجب شده تنور صنعت این خطه از کشورمان همچنان داغ باقی بماند.", "text":"به گزارش ایرنا، در چند سالی که به دلیل اعمال تحریم های ظالمانه، مشکلات اقتصادی، کمبود منابع مالی و رکود اقتصادی تعداد قابل توجهی از واحدهای تولیدی و صنعتی در کشور زمین گیر شد، بخش صنعت ملایر با گذر از مرز بحران و تعطیلی، به همت دولتمردان و توان بخش خصوصی پویا ماند و به حرکت خود ادامه داد. اگرچه برخی واحدهای بزرگ تولیدی و صنعتی این شهرستان همچون شرکت فولاد آلیاژی، شرکت کیان کرد، معادن سرمک، کیان وینسا و شرکت آرد با مشکلات بزرگی در عرصه صنعت دست و پنجه نرم کردند، اما عزم دولت بر این بود تا با پیروی از تاکیدات رهبر معظم انقلاب برای تحقق اقتصاد مقاومتی و تشکیل قرارگاه آن، موانع و مشکلات تولید برای نجات اقتصاد حل شود. در همین چارچوب تدبیر دولت تا اندازه قابل قبولی حیات را دوباره به صنعت کشور از جمله ملایر بازگرداند و چرخ صنعت این شهرستان اگرچه سخت، اما می چرخد و امیدوار به آینده ای پر رونق است. ملایر ظرفیت ویژه ای در بخش صنعت استان همدان دارد و فعالیت صنعت فولاد، ذوب آهن، فروسیلیس، کشمش و انگور، مبل و منبت، صنایع بافتینه و بافتسان و معادن غنی همچون سرمک، سیلیس و آندلوزیت گواه این ادعا است، به گونه ای که تنها صنعت کشمش ملایر بیش از نیمی از صادرات استان را به خود اختصاص داده است. عمده ترین مشکلات واحدهای تولیدی و صنعتی ملایر کمبود نقدینگی و سرمایه در گردش، رکود بازار، معوقات بانکی، بدهی به شرکت های خدمات رسان و قدیمی بودن فناوری و ماشین آلات در سال های اخیر عنوان شد که در ستاد تسهیل استان همدان مشکلات حدود 40 واحد صنعتی این شهرستان مورد پیگیری قرار گرفت و اکثر مشکلات این واحدها رفع شد. مسئولان و نمایندگان این شهرستان همواره با بازدیدهای دوره ای از واحدهای تولیدی و صنعتی ملایر در صدد بررسی و رفع مسائل و مشکلات آنها هستند و البته رسانه ها در این مسیر همیشه همراه و یار بخش دولتی و خصوصی برای شتاب بخشیدن به تولید و اشتغال بوده و هستند. پیرو همین بازدیدهای دوره ای، معاون استاندار همدان و فرماندار ویژه ملایر با همراهی اهالی رسانه و جمعی از مسئولان از سه واحد تولیدی و صنعتی این شهرستان همچون شرکت مفتول ذوالفقار، شرکت لوح زرین و کارخانه فرآوری کشمش بازدید و از نزدیک در جریان نحوه فعالیت و مسائل و مشکلات آنها قرار گرفتند. باب الله فتحی در این بازدید رسیدگی به مشکلات واحدهای تولیدی و صنعتی شهرستان را از اولویت های مهم برشمرد و گفت: وضعیت صنعت در ملایر متاثر از کل کشور است. وی کشمش را یکی از صنایع فعال ملایر دانست و افزود: 60 واحد فرآوری کشمش در ملایر فعال است که مشکل حادی در این صنعت نداریم. فرماندار ویژه ملایر بیان کرد: سامانه نیما و تعهد ارزی و حمل و نقل عمده ترین مشکل واحدهای فرآوری کشمش ملایر است که امیدواریم با پیگیری های انجام شده بزودی این مشکلات حل شود. فتحی با بیان اینکه اینها مشکلاتی نیست که چرخه صنعت کشمش ملایر را کند و یا متوقف کند ادامه داد: ملایر با حدود 11 هزار هکتار باغ انگور و تولید و صادرات بیش از 50 هزار تن کشمش، حرف اول را در این صنعت می زند. وی در بازدید از واحد فرآوری کشمش 507 «حاج علی چگینی» به عنوان یکی از بهترین واحدهای ملایر گفت: این واحد تولیدی و صنعتی با ظرفیت تولید سالانه بیش از هشت هزار تن و اشتغالزایی 40 تن در حال فعالیت است. فتحی با تاکید بر اینکه مشکل سامانه نیما در ثبت صادرات به استاندار همدان و مسئولان مربوطه منعکس شده است افزود: تلاش ما بر این است تا مشکلات این حوزه حل شود تا خسارتی متوجه باغداران و کشاورزان نشود و این قشر زحمتکش متضرر نشوند. معاون استاندار همدان همچنین مبل و منبت را از دیگر صنایع فعال این شهرستان عنوان و بیان کرد: ملایر در این زمینه با وجود بیش از چهار هزار کارگاه و فعالیت بیش از 20 هزار تن به صورت غیرمستقیم و بیش از هشت هزار تن به صورت مستقیم، ظرفیت تولید و اشتغال بالایی دارد. فتحی به ظرفیت ملایر در صنعت انگور و کشمش و ثبت جهانی انگور در آینده ای نزدیک اشاره کرد و گفت: این حوزه بخش مهمی از صنایع شهرستان را به خود اختصاص داده است. وی یادآور شد: بخش صنعت فولاد و فروسیلیس ملایر نیز به خوبی رونق دارد و بزودی 2 واحد فروسیلیس و آندلوزیت نیز مورد بهره برداری قرار می گیرد. وی با بیان اینکه شرکت کیان کرد هم اکنون به دلیل مسایل بانکی تعطیل است اظهار داشت: در تلاش هستیم با پیگیری استاندار همدان و نمایندگان ملایر مشکل این واحد بزرگ صنعتی را حل کنیم و هر چه زودتر این واحد بزرگ به چرخه تولید بازگردد. فرماندار ویژه ملایر همچنین درباره شرکت مفتول ذوالفقار نیز گفت: این واحد با ظرفیت تولید 50 تن در روز کشش مفتول و اشتغالزایی 30 تن فعال است که با وجود مشکلاتی، هم اکنون با ظرفیت کمتری کار می کند. فتحی حمل و نقل را مشکل عمده این واحد صنعتی برشمرد و افزود: این مشکل با پیگیری های استاندار همدان در حال رفع است که امیدواریم بتواند ظرفیت تولید و اشتغال خود را افزایش دهد. وی ادامه داد: شرکت لوخ زرین تولید کننده کاغذ کرافت نیز عمده مشکلاتی با ارگان هایی همچون محیط زیست، تامین اجتماعی، اداره دارایی و مالیات دارد که در این بازدید پیگیری ها و هماهنگی های لازم انجام شد و جلسه دیگری برای حل کامل مشکلات این شرکت تشکیل خواهد شد. فتحی اضافه کرد: شرکت لوح زرین هم اکنون با ظرفیت 50 تن در روز و اشتغالزایی 70 تن فعالیت می کند که چنانچه مسایل بانکی و موضوع هایی که امروز پیگیری شد، حل شود، در طرح توسعه شرکت ظرفیت تولید افزایش و اشتغالزایی آن به 80 تن می رسد. **250 تن به ظرفیت اشتغال ملایر اضافه می شود رئیس اداره صنعت، معدن و تجارت ملایر نیز بیان کرد: با بهره برداری از طرح های اقتصادی بزرگی همچون 2 واحد تولید فروسیلیس و یک واحد تولید آندلوزیت، 250 تن به ظرفیت اشتغال این شهرستان اضافه می شود. داریوش صفاری با بیان اینکه هیچ واحد بزرگ صنعتی در این شهرستان تعطیل نیست افزود: تنها شرکت کیان کرد در ملایر به دلیل مسایل بانکی تعطیل است که با مشکلات این واحد در حال پیگیری است و در ماه های آتی به چرخه تولید بازمی گردد. وی ادامه داد: حدود 30 واحد تولیدی و صنعتی در این شهرستان به دلیل بالا رفتن قیمت مواد اولیه و معوقه های بانکی با مشکل مواجه اند و به صورت غیرفعال یا نیمه فعال هستند. رئیس اداره صنعت، معدن و تجارت ملایر اظهار داشت: در حال حاضر در تمامی واحدهای تولیدی و صنعتی این شهرستان پنج هزار تن به صورت مستقیم و پنج هزار تن به صورت غیرمستقیم مشغوال فعالیت هستند. صفاری گفت: با بهره برداری از سه واحد بزرگ صنعتی در ملایر شاهد افزایش تولید و اشتغال در این شهرستان هستیم. مدیرعامل شرکت لوح زرین ملایر نیز با اشاره به آغاز فعالیت این واحد صنعتی از سال 89 بیان کرد: به دلیل اینکه این واحد تمام اتوماتیک است، به نیروی تخصصی کمتری نیاز داریم. اسماعیل حاتمی افزود: در حال حاضر 68 تن در این واحد صنعتی مشغول فعالیت هستند و روزانه بین 40 تا 50 کاغذ لاینر در این واحد تولید می شود. وی گفت: چنانچه مشکلات این شرکت با ارگان هایی همچون محیط زیست، اداره امور مالیات و دارایی، تامین اجتماعی و بانک حل شود، ظرفیت تولید آن 30 درصد افزایش و 20 نفر به ظرفیت اشتغال آن اضافه می شود. حاتمی با اشاره به طرح توسعه شرکت لوح زرین تولید کننده کاغذ کرافت بیان کرد: در شرایط کنونی 140 میلیارد ریال برای طرح توسعه این شرکت اعتبار نیاز داریم. شرکت لوح زرین ملایر تولید کننده کاغذ کرافت که در شرایط سخت اقتصادی هیچگاه تعطیل نشد، در صورت حل مشکلات موجود و اجرای طرح توسعه ای خود، میزان تولید ماهیانه آن از یک هزار و 450 تن به یک هزار و 700 تن افزایش پیدا می کند. ** ارزآوری 15 میلیون دلاری از یک واحد فرآوری کشمش مدیرعامل شرکت فرآوری کشمش «507» ملایر نیز به ارزش صادراتی کشمش این شهرستان در ایران و جهان اشاره و بیان کرد: واحد تولیدی ما سالانه بین 13 تا 15 میلیون دلار برای کشور ارزآوری دارد. علی چگینی که از سال 89 تاکنون اولین صادرکننده نمونه استان است ادامه داد: این واحد سالانه قادر به تولید و صادرات بیش از هشت هزار تن کشمش است. وی که در سال های 84 و 86 نیز صادرکننده نمونه کشوری شد افزود: تنها مشکل ما سامانه نیما و تعهدات ارزی است و چنانچه این مشکل حل نشود، واحدهای صادرکننده کشمش را با چالش مواجه می کند. ** تولید 15 هزار تن کشش مفتول در ملایر مدیر تولید شرکت صنایع مفتولی ذوالفقار ملایر نیز به تولید سالانه 15 هزار تن کشش مفتول در این واحد تولیدی اشاره و اظهار داشت: به دلیل مشکلات اقتصادی هم اکنون تولید ما به زیر 6 هزار تن رسیده است. علی روحی افزود: همانند واحد صنعتی ما حدود پنج واحد در کشور فعال است که مواد اولیه مورد نیاز بیش از پنج هزار واحد وابسته را تامین می کند. وی گفت: این واحد میلگرد و مفتول با ضخامت های 1.5 تا 24 میلی متر را تولید می کند که برای قطعات خودروسازی و سایر شرکت های وابسته قابل استفاده است و محصول نهایی این شرکت ها قابلیت صادرات دارد. مدیر تولید شرکت صنایع مفتول ذوالفقار ملایر ثابت نبودن قیمت ارز و حمل و نقل را از عمده ترین مشکلات این واحد برشمرد و ادامه داد: مشکل حمل و نقل کوتاه مدت است و سریع حل می شود، اما ثابت نبودن قیمت مفتول در کشور مشکلی است که از سال گذشته با آن مواجه هستیم. روحی خرید مفتول از واسطه ها را یکی از مشکلات عمده مفتول در ایران عنوان کرد و گفت: برنامه ریزی ما برای طرح توسعه شرکت تولید 100 تن در روز است که به دلیل مشکلات نوسان قیمت این طرح تعطیل است. وی یادآور شد: در این واحد صنعتی 30 تن مشغول فعالیت هستند که میزان تولید ما در 2 سال گذشته از 30 تن در روز به 50 تن رسید. 2087/7528/2090            "}