{"onTitr":"","titr":" ابطحی: لغو دیدار با برزیل به آبروی فوتسال ایران لطمه زد","describe":" تهران- ایرنا- بازیکن اسبق تیم ملی فوتبال و فوتسال ایران گفت: تصمیم غلط مسئولان فدراسیون فوتبال در لغو دیدار دوستانه مقابل برزیل به اعتبار و آبروی فوتسال ایران لطمه جدی وارد کرد.", "text":"به گزارش ایرنا، دیدار دوستانه و رایگان تیم های فوتسال ایران و برزیل با تصمیم مسئولان فدراسیون فوتبال کشورمان لغو شد تا این مساله واکنش بسیاری از پیشکسوتان این رشته را به همراه داشته باشد. سید مهدی ابطحی روز چهارشنبه در گفت و گو با خبرنگار ورزشی ایرنا در خصوص لغو دیدار ایران و برزیل اظهار داشت: این مساله جای تعجب دارد و باید دلایل آن به صورت رسمی از سوی مسئولان فدراسیون فوتبال اعلام شود. وی ادامه داد: تیم ملی فوتسال ایران به عنوان تیم سوم جهان برای بهبود جایگاه خود در جام جهانی 2020 نیاز به برگزاری دیدارهای دوستانه بزرگ دارد، اما مسئولان ما اقدام به لغو دیدار مهم با برزیل می کنند. بازیکن اسبق تیم های فوتبال پرسپولیس و استقلال گفت: این اتفاق به سود فوتسال ایران نیست و به اعتقاد من این تصمیم غلط مسئولان به آبروی فوتسال در جهان لطمه شدیدی وارد کرد.  وی تصریح کرد: اگر کل دیدارهای دوستانه دنیا را بررسی کنید شاید یک بارهم شاهد چنین اتفاقی نباشید و نمی دانم مسئولان فدراسیون بر اساس چه منطقی این تصمیم اشتباه را گرفته اند. پیشکسوت فوتسال ایران در خصوص شانس کشورمان برای میزبانی جام جهانی 2020 گفت: اگر تا امروز یک درصد برای گرفتن این میزبانی شانس داشتیم با لغو این مسابقه دیگر هیچ شانسی برای آن نخواهیم داشت. وی در مورد دلایل بروز چنین اتفاقاتی در فوتبال کشور اظهار داشت: کسانی روی صندلی مدیریت می نشینند که جایگاه شان آن صندلی ها نیست و در مواقع بحرانی توان گرفتن بهترین تصمیم را ندارند. سرمربی اسبق تیم فوتسال شن سا ساوه گفت: به عنوان فردی که در تیم ملی فوتسال و هم فوتبال بازی کردم، باید اعلام کنم فوتسال ایران بسیار مظلوم است و نیاز به توجه بیشتری دارد. ورزشی **9118**1584            "}