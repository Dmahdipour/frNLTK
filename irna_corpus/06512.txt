{"onTitr":" معاون وزیر جهاد کشاورزی:    ","titr":" مدیران جوان مصدر امور قرار گیرند","describe":" بیرجند - ایرنا - معاون توسعه مدیریت و منابع انسانی وزیر جهاد کشاورزی گفت: مدیران جوان باید مصدر امور قرار گیرند تا با نشاط جوانی کارها پیش رود.", "text":"به گزارش ایرنا علی جوادی شامگاه شنبه در آیین تکریم و معارفه روسای پیشین و جدید سازمان جهاد کشاورزی استان خراسان جنوبی افزود: با توجه به اینکه شکاف نسلی بین مدیران کشور وجود دارد، آموزش مدیران در دستور کار است. وی بیان کرد: امیدواریم در این استان زرخیز هم مدیران جوان رشد کرده و مصدر امور قرار گیرند زیرا مهمترین سرمایه هر کشوری نیروی انسانی است و نیروی انسانی توسعه یافته کشور را سامان می دهد و خراسان جنوبی از این لحاظ غنی است. معاون وزیر جهاد کشاورزی گفت: 'هاشم ولی پور مطلق' رئیس سابق سازمان جهاد کشاورزی خراسان جنوبی از مدیران موفق استانی در وزارتخانه بوده که به همین دلیل مسئولیت ملی به وی سپرده شد و ابتدای این کار ملی دستیار ویژه وزیر است. وی افزود: 'غلامرضا قوسی' رئیس جدید سازمان جهاد کشاورزی استان نیز فردی شناخته شده است که امیدواریم فعالیت های جهاد کشاورزی در همه حوزه ها در دوره او مضاعف شود. جوادی اظهار داشت: رئیس جدید سازمان جهاد کشاورزی خراسان جنوبی برای این مدیریت وامدار وزیر، استاندار، نماینده مجلس و هیچ کسی نیست و فقط وامدار کشاورزان و مردم است. وی در بخش دیگری از سخنانش گفت: سال زراعی گذشته نسبت به 50 سال اخیر از خشک ترین سال های کشور بود اما 118 میلیون تن محصول کشاورزی در کشور تولید شد که نسبت به سال های قبل کمتر نبود با اینکه بارندگی کم بود. وی افزود: تلاش سال گذشته بخش کشاورزی در سراسر کشور افزایش بهره وری بود تا از آب استفاده بهتر شود و خراسان جنوبی نیز از استان های پهناور با محوریت کشاورزی است که نقاط قوت فراوانی دارد و قطب گیاهان دارویی کشور است. معاون توسعه مدیریت و منابع انسانی وزیر جهاد کشاورزی گفت: توسعه خراسان جنوبی مورد تقاضای همه بخش کشاورزی کشور است و این استان در زیتون، زرشک و عناب جایگاه ویژه دارد. وی بیان کرد: در جلسه ای که با استاندار خراسان جنوبی داشتم، تقویت نقاط قوت اسان مطرح شد و اگر می توان در بعضی اقلام در کشور رتبه نخست و دوم را کسب کرد باید به نقاط قوت بپردازیم تا به رتبه های نخست برسیم. جوادی گفت: خراسان جنوبی می تواند تولیدات خود را غیر از وزن در بحث ارزش ریالی بالا ببرد و امیدواریم روزی در این استان مهاجرت نباشد و افراد به خراسان جنوبی بازگردند. وی ادامه داد: کشور در شرایط ویژه قرار دارد و مورد تحریم های ظالمانه ایالات متحده آمریکا و اذنابش هستیم و در یک جنگ تمام عیار قرار داریم. وی اظهار داشت: قدرت دشمن زیاد است اما قدرت ملت بزرگ ایران و اسلام ما بیشتر است و به حول و قوه الهی این دوره هم می گذرد. معاون توسعه مدیریت و منابع انسانی وزیر جهاد کشاورزی گفت: دولت، مجلس شورای اسلامی و قوه قضائیه با تمام وجود در صحنه حاضر و پشت سر مقام معظم رهبری آماده عبور از این گردنه هستند و دوره سختی ها کوتاه است و به زودی به روشنایی می رسیم. وی افزود: اقتصاد مقاومتی که سال ها طراحی شده امروز به طور کامل نگاه به درون است و شاه بیت آن بخش کشاورزی است. در این آیین غلامرضا قوسی به عنوان رئیس سازمان جهاد کشاورزی استان خراسان جنوبی معرفی و از خدمات هاشم ولی پور مطلق رئیس سابق این سازمان قدردانی شد. قوسی پیش از این مدیرکل امور عشایر خراسان جنوبی بود. 7559*3028            "}