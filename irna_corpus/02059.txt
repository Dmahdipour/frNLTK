{"onTitr":" استاندار قزوین:    ","titr":" مسایل فرهنگی با روش های انتظامی و امنیتی قابل حل نیستند","describe":" قزوین - ایرنا - استاندار قزوین گفت: مسایل فرهنگی و اجتماعی را نمی توان با اتکا به شیوه ها و روش های انتظامی و امنیتی حل کرد.", "text":"به گزارش  ایرنا، عبدالمحمد زاهدی روز چهارشنبه در دیدار کانون فرزندان شاهد استان قزوین با وی افزود: نگاه امنیتی و انتظامی به حوزه فرهنگ رویکردی اشتباه است و برای حل مسایل جوابگو نیست.وی اظهار داشت: به عنوان نمونه نباید در برخورد با پوشش و ظاهر نامناسب بعضی افراد به گونه ای برخورد کنیم که جوانان به سمت مخالفت و لج بازی سوق داده شوند و فردی را که از سر سهل انگاری و سهوی  ممکن است با عدم رعایت حجاب و پوشش مرتکب خطا شده باشد به یک ضد انقلاب و نظام تبدیل کنیم.استاندار قزوین خاطرنشان کرد: قسمت زیادی از رفتارها و سبک زندگی نسل جوان در جامعه را باید نتیجه برخورد و نگاه مسئولان و مدیران دانست و باید اذعان کرد در برخی موارد نتوانسته ایم روش های مناسبی را پیاده و اجرا کنیم.وی در ادامه به برگزاری کنگره سرداران و سه هزار شهید قزوین در آبان ماه امسال اشاره کرد و از آن گامی موثر برای ترویج فرهنگ ایثار و شهادت و انتقال ارزش های دفاع مقدس یاد کرد و گفت: همه مدیران استان مکلف شده اند تا به برگزاری با شکوه این رویداد بزرگ فرهنگی و معنوی کمک کنند.استاندار قزوین بر توجه مدیران به اشتغال فرزندان شاهد تاکید کرد و گفت: دستگاه ها موظفند براساس قانون و دستورالعمل های ابلاغی بخش قابل توجهی از نیاز خود به نیروهای انسانی را از میان فرزندان شاهد و ایثارگر تامین کنند.3013            "}