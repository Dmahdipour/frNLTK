{"onTitr":"","titr":" نماینده مجلس: خدمات توسعه ای دولت قابل تقدیر است","describe":" بیرجند - ایرنا - نماینده مردم نهبندان و سربیشه در مجلس شورای اسلامی گفت: خدمات توسعه ای دولت به ویژه در بخش گازرسانی قابل تقدیر است و انتظار می رود زیرساخت های موردنیاز بخش اقتصادی بیشتر مورد توجه قرار گیرد.", "text":"به گزارش ایرنا نظر افضلی روز شنبه در آیین افتتاح پروژه های گازرسانی به شهرستان نهبندان با حضور معاون وزیر نفت و استاندار خراسان جنوبی در جمع مردم این شهرستان اظهار داشت: ابتدا قرار بود گاز موردنیاز نهبندان از طریق سی. ان. جی تامین شود اما در زمان نمایندگان قبل این طرح تبدیل به خط انتقال شد. وی افزود: با افتتاح این خط انتقال نه فقط خانواده ها از رفاه گاز بهره مند می شوند بلکه این نعمت برای توسعه زیرساخت ها و سرمایه گذاری کاربرد خواهد داشت. نماینده مردم نهبندان و سربیشه در مجلس شورای اسلامی کلنگ زنی پروژه انتقال گاز به نهبندان در آخرین سفر رییس جمهوری به خراسان جنوبی را یادآور شد و گفت: البته بعد از آن برای این موضوع اخطار کتبی هم به وزیر نفت داده شد و سپس متوجه شدیم شرکت مجری مستقر شده که بابت این اخطار عذرخواهی انجام گرفت. وی با بیان اینکه پس از شروع پروژه همواره قدردان دولت بوده ایم افزود: سه شهر حوزه شهرستان های نهبندان و سربیشه امروز گازدار شدند که از همدلی مسوولان برای این موضوع تقدیر می شود. افضلی با اشاره به گازرسانی به شهر مرزی و محروم درح اظهار داشت: انجام به موقع پروژه ها با این حجم ستودنی است که با انجام آن زیرساخت اساسی توسعه منطقه تامین می شود. وی با ابراز امیدواری از انجام فاز بعدی پروژه و گازرسانی به منازل گفت: با توجه به جمعیت 28 هزار نفری روستاهای شهرستان نهبندان مشاهده می کنیم گازرسانی به روستاها با قوت در حال انجام است. نماینده مردم نهبندان و سربیشه در مجلس شورای اسلامی تصریح کرد: استان خراسان جنوبی در بند «د» تبصره یک بودجه 97 لحاظ شده و این استان در ردیف هرمزگان، جنوب کرمان و سیستان و بلوچستان قرار گرفت که این مصوبه به مسئولان استان در جذب اعتبار کمک می کند. وی افزود: برای راه اندازی منطقه ویژه نیز به زودی از شورای نگهبان نماینده ای به منطقه نهبندان و سربیشه سفر می کند. افضلی با تاکید بر اینکه گازرسانی به عنوان یک زیرساخت باعث توسعه و تثبیت جمعیت می شود اظهار داشت: تعرفه گرمسیری در این منطقه نیز مثل سیستان و بلوچستان در حال پیگیری است. وی بیان کرد: وزیر نفت، معین دولت در خراسان جنوبی است که انتظار می رود زیرساخت اقتصاد استان به ویژه شهرستان های نهبندان و سربیشه مورد توجه قرار گیرد. در سفر امروز (شنبه) معاون وزیر نفت و مدیرعامل شرکت ملی گاز ایران به خراسان جنوبی طرح گازرسانی به سه شهر شوسف، نهبندان، درح و 101 روستا و نیز خط انتقال گاز سربیشه - نهبندان این استان به بهره برداری رسید و عملیات گازرسانی به 388 روستا نیز آغاز شد.خراسان جنوبی 11 شهرستان دارد و نهبندان شهرستان مرزی و محروم این استان است. 9893*3028            "}