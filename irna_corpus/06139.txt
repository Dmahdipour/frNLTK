{"onTitr":"","titr":" خسارت آسیب دیدگان زلزله سروآباد آماده پرداخت است","describe":" سنندج - ایرنا - رئیس بنیاد مسکن انقلاب اسلامی سروآباد گفت: پرداخت اعطای تسهیلات ویژه بازسازی واحدهای آسیب دیده ناشی از زلزله آبان ماه سال 96 در این شهرستان وارد فاز اجرایی شده است.", "text":"محمد راست کردار روز یکشنبه در گفت و گو با خبرنگار ایرنا اظهار داشت: بدنبال وقوع زلزله آبان سال گذشته و ایجاد خسارت به واحدهای مسکونی در این شهرستان بویژه در روستاهای منطقه ژاورود و هورامان، پرداخت تسهیلات برای بازسازی این واحدها در دستور کار قرار گرفت.وی افزود: با پیگیری های مسئولان استان کردستان همچنین نماینده مردم مریوان و سروآباد در مجلس شورای اسلامی و طی مراحل مختلف در نهایت تسهیلات و کمک های بلاعوض تخصیصی به بازسازی واحدهای آسیب دیده وارد فاز اجرایی شد.راست کردار تاکید کرد: از 14 مهر مالکین واحدهای آسیب دیده از طریق بنیاد مسکن انقلاب اسلامی برای بهره مندی از این تسهیلات به بانک های عامل معرفی شدند.رئیس بنیاد مسکن سروآباد یادآور شد: تسهیلات احداث واحدهای روستایی 300 میلیون ریال وام با کارمزد چهار درصد و بازپرداخت 15 ساله به اضافه 50 میلیون ریال کمک بلاعوض است.وی اضافه کرد: تسهیلات ویژه احداث واحدهای مسکونی شهری نیز 400 میلیون با کارمزد چهار درصد و بازپرداخت 15 ساله به اضافه 60 میلیون ریال کمک بلاعوض در نظر گرفته شده است.راست کردار گفت: همچنین تسهیلات معیشتی روستایی و شهری به میزان 100 میلیون ریال وام با کارمزد چهار درصد و بازپرداخت هفت ساله به اضافه 20 میلیون ریال کمک بلاعوض خواهد بود.وی اظهار داشت: تسهیلاتی نیز برای تعمیر واحدهای مسکونی در نظر گرفته شده که با توجه به آغاز فصل سرما اولویت معرفی به بانک با واحدهای احداثی است که بعد از آن، واحدهای تعمیری نیز به بانک های عامل معرفی خواهند شد.راست کردار یادآور شد: با توجه به وجود اطلاعات مربوط به خسارت واحدهای احداثی در بنیاد مسکن، نیازی به مراجعه حضوری مالکان این واحدها نیست و طی 10 روز آینده با تمام افراد خسارت دیده تماس گرفته و به بانک معرفی می شوند.به گزارش ایرنا، زمین لرزه شدیدی ساعت 21:48 شامگاه یکشنبه 21 آبان 96 با قدرت 7.3 درجه در مقیاس درونی زمین (ریشتر) در ژرفای 9.33 کیلومتری زمین استان های کرمانشاه، ایلام و کردستان و بخش های گسترده ای از غرب و شمال غرب کشور را لرزاند، کانون این زمین لرزه مرز ایران و عراق نزدیکی شهر ازگله در استان کرمانشاه گزارش شد که زیان ها و خسارت های مالی و جانی زیادی به بار آورد.این زلزله به هفت شهرستان و یک هزار و 950 روستای استان کرمانشاه خسارت وارد کرد، همچنین موجب وارد شدن خسارت زیادی به روستاهای شهرستان سروآباد شد.زمین لرزه ای دیگری نیز به بزرگی 4.2 ریشتری روز یکشنبه 28 آبان ساعت 9:49 دقیقه شهرستان سروآباد را لرزاند که در اثر آن چند روستای منطقه هورامان دچار خسارت شدند، این زمین لرزه ها خسارت جانی در این منطقه نداشتند.در 2 زلزله (21 آبان و 28 آبان سال 96) 42 روستای بخش مرکزی و هفت روستای بخش هورامان از توابع شهرستان سروآباد دچار خسارت مالی از 20 تا 70 درصد شدند.این شهرستان بدلیل قرار گرفتن بر روی گسل زلزله در سال های گذشته نیز شاهد وقوع چندین زلزله و پس لرزه بود اما این حوادث تلفات جانی نداشت و تنها خسارت مالی به برخی تاسیسات، زیر ساخت ها، مدارس، مراکز بهداشتی و منازل مسکونی شهری و روستایی وارد شد.در این دو زلزله به 880 واحد مسکونی شهری و روستایی، 12 مرکز بهداشتی درمانی در روستاهای تابعه، یک ساختمان دولتی در شهر سروآباد، 376 منزل روستایی در بخش مرکزی، 6 واحد ساختمان دولتی و عمومی غیر دولتی، پنج منزل مسکونی و 6 واحد تجاری شهری و 349 واحد مسکونی روستایی در بخش هورامان، 2 دبیرستان و مسجد جامع این شهر و هفت منزل مسکونی شهری خسارت دیدند.همچنین 59 واحد آموزشی در زلزله اول و 11 واحد آموزشی در زلزله دوم در این شهرستان بین 30 تا 70 درصد خسارت دیدند.7354/9102            "}