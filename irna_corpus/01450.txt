{"onTitr":"","titr":" اصفهان نیازمند توسعه مراکز درمانی بخش خصوصی است","describe":" اصفهان - ایرنا - رییس صنف بیمارستان های خصوصی اصفهان گفت : پس از انقلاب اسلامی فقط 2 بیمارستان خصوصی در شهر اصفهان اضافه شد که متاسفانه در این بخش درمانی توسعه چندانی نداشته ایم.", "text":"به گزارش ایرنا، سید امین ابن شهیدی چهارشنبه شب در نشست روسای بیمارستان های خصوصی با استاندار اصفهان افزود : استان های هم تراز اصفهان مانند خراسان رضوی و فارس توسعه بسیار خوبی در بخش خصوصی درمانی داشته اند.وی خاطرنشان کرد : ساخت هر یک از این بیمارستان های بخش خصوصی 10 تا 15 سال به طول انجامید.وی با اشاره به این که اصفهان در زمان حاضر دارای هشت بیمارستان خصوصی، سه بیمارستان خیریه و 18 کلینیک خصوصی جراحی است، تصریح کرد : بخش خصوصی هنوز برای گرفتن مجوز مشکل دارد، از طرفی می گویند که در استان تخت بستری کم داریم و از طرف دیگر وقتی برای گرفتن مجوز مراجعه می شود می گویند که تخت زیاد است و مجوز نمی دهند.ابن شهیدی با اشاره به مشکلات بیمارستان های خصوصی با بیمه ها تصریح کرد : بر اساس قراردادی که با بیمه ها داریم مقرر شده که هزینه بیمه ها با 2 ماه تاخیر پرداخت شود اما اکنون این فاصله زمانی به 15 ماه رسیده است.رییس صنف بیمارستان های خصوصی اصفهان با تاکید بر این که این مراکز درمانی در وضعیت بحرانی مالی قرار دارند، خواهان اتخاذ تدابیر ویژه از سوی مسوولان استان برای پرداخت هزینه های بیمه این بیمارستان ها شد.وی اقساطی شدن پرداخت مالیات بیمارستان های خصوصی را خواستار شد و افزود : در حالی که بیمه ها به ما بدهی بالایی دارند اگر پول حق بیمه مربوط به کار را دیر پرداخت کنیم جریمه می شویم و این سوال مطرح می شود که چرا این هزینه ها با یکدیگر، تهاتر نمی شود.ابن شهیدی با اشاره به مشکلاتی که برای مجوز توسعه بیمارستان های خصوصی در اصفهان وجود دارد، گفت : حمایت چندانی از بخش خصوصی در حوزه بیمارستانی و درمانی اصفهان وجود ندارد.مدیر درمان تامین اجتماعی استان اصفهان با بیان این که برخی سوء مدیریت ها و بد سلیقگی ها در این بخش ایجاد شده است، گفت : برخی حافظ منافع مردم نیستند و باید از بی اخلاقی ها جلوگیری کنیم.علی اعتصام پور با اشاره به که کل هزینه تامین اجتماعی در سال 92 حدود سه هزار میلیارد ریال بود ، اظهارداشت : این رقم در سال 96 به 14 هزار میلیارد ریال رسید در حالی که به این میزان به منابع ما افزوده نشد.وی تصریح کرد : پرداخت هزینه های بیمه به بیمارستان های خصوصی اصفهان با 12 ماه عقب ماندگی همراه است.مدیرکل بیمه سلامت اصفهان در این نشست با بیان این که نحوه پرداخت هزینه های بیمه مانند گذشته، مناسب نیست، گفت : سال گذشته هفت ماه و امسال دو و نیم ماه از هزینه های بیمه به بخش خصوصی استان پرداخت شده است.حسین بانک با اشاره به اجرای طرح تحول نظام سلامت از سال 93 در کشور، افزود : پیش بینی های اولیه حاکی از بیمه شدن 5.5 میلیون نفر در این طرح بود اما تعداد بیمه شدگان سلامت به 11 میلیون نفر رسید و هزینه های بیشتری به بیمه تحمیل شد.وی ادامه داد : با احتساب هزینه های افزایش تعرفه ها و سطح پوشش خدمات، هزینه های ما نسبت به قبل از سال 93 حدود سه برابر شد در حالی که ورودی منابع ما به این میزان افزوده نشد.بانک اعتبار پیش بینی شده برای طرح تحول نظام سلامت را 30 هزار میلیارد ریال اعلام و تصریح کرد : از این میزان حدود 6 هزار میلیارد ریال تحقق یافت.در این نشست، استاندار اصفهان بر تاکید کمیته درمان به منظور هم افزایی و توافق بیمارستان های خصوصی استان با دستگاه های اجرایی مرتبط  به منظور حل مشکلات آنها تاکید کرد.اصفهان دارای حدود هفت هزار تخت بیمارستانی، 52 بیمارستان (37 دولتی و 15 خصوصی و خیریه)، حدود 500 پایگاه سلامت شهری، بیش از 520 باب خانه بهداشت روستایی و 80 مرکز خدمات جامع سلامت روستایی است.3011/6026/            "}