{"onTitr":" معاون استاندار:    ","titr":" سامانه پاسخگویی به شکایت های مردمی فعالتر شود","describe":" قم -ایرنا- معاون هماهنگی امور اقتصادی ومنابع انسانی استانداری قم برضرورت فعال تر شدن هرچه بیشتر سامانه های پاسخگویی به شکایت های مردمی در دستگاههای اجرایی این استان تاکید کرد.", "text":"به گزارش ایرنا، مهرداد غضنفری شامگاه سه شنبه درجلسه کارگروه تنظیم بازار قم افزود: دراین راستا اطلاع رسانی به مردم از طریق رسانه ها باید با دقت انجام شود و مراقب باشیم آمارهای متناقض در جامعه منتشر نشود.وی درادامه سخنان خود گفت: دستگاههای اجرایی نباید بخشی نگر بوده و بدون درنظر گرفتن کار جمعی و هماهنگ فقط به انجام وظایف خود مشغول باشند.وی افزود: درماه های گذشته برنامه ریزی و اقدامات برای مقابله با تخلفات و تأمین کالاهای اساسی دربازار در استان با قوت و جدیت در حال انجام و پیگیری است. معاون هماهنگی امور اقتصادی استانداری قم در ادامه با اشاره به نیاز ناوگان حمل و نقل برون شهری به 20 هزار حلقه لاستیک با توجه به موقعیت جغرافیایی ویژه استان ، خاطرنشان کرد: بخشی از نیاز ناوگان برون و درون شهری قم تاکنون تأمین شده و برای تکمیل آن باید پیگیری جدی انجام شود. رئیس سازمان صنعت، معدن و تجارت استان قم نیز در این جلسه با بیان اینکه پاسخگویی به شکایت های مردمی در این دستگاه به صورت زنده و با حضور کارشناسان انجام می شود، خاطرنشان کرد: تاکنون بیش از 20 هزار بازرسی از واحدها و اصناف قم از سوی بازرسان این سازمان و اتاق اصناف انجام و در مجموع بیش از یک هزار و 400 پرونده تخلف تشکیل شده است. محمود سیجانی با بیان اینکه گزارش ها و شکایت های مردمی درقم در سه ماهه دوم سال جاری نسبت به مدت مشابه سال گذشته حدود 80 درصد رشد داشته است، اظهار داشت: مقابله با احتکار و اختفاء و دیگر تخلفات در بازار با جدیت و قاطعیت در حال انجام است. وی با اشاره به اینکه همه دستگاههای اجرایی با همکاری اصناف فعالانه به دنبال تأمین کالاهای اساسی در بازار هستند، تصریح کرد: مشکلات و نیازها در بازار درقم در سریعترین زمان شناسایی و در سطح استانی و ملی پیگیری می شود. حسین امیری مدیرکل امنیتی و انتظامی استانداری قم نیز در این جلسه با بیان اینکه امنیت در جاده های استان کاملا برقرار است و مراقبت از ناوگان باربری در سراسر کشور انجام می شود، خاطرنشان کرد: شرکت های باربری و رانندگان باید برای ایجاد آرامش در بازار همکاری لازم را داشته باشند و کرایه ها را بی منطق و بی دلیل افزایش ندهند. کارگروه تنظیم بازار استان قم با حضور استاندار و جمعی از مدیران و کارشناسان دستگاه های اجرایی ذیربط در سالن جلسات امام جواد(ع) استانداری قم برگزار شد. 8146/ 6133/            "}