{"onTitr":"","titr":" عصرانه‌ای با برترین‌های نیم‌قرن سینمای کانون","describe":" تهران- ایرنا- ویژه برنامه‌ «عصرانه با سینمای کانون» به مناسبت هفته‌ ملی کودک به مدت شش روز با نمایش رایگان برترین‌های نیم‌قرن سینمای کانون پرورش فکری کودکان و نوجوانان برگزار می‌شود.", "text":"به گزارش روز جمعه ایرنا از کانون پرورش فکری کودکان و نوجوانان، هم‌زمان با هفته‌ ملی کودک ویژه برنامه‌ی «عصرانه با سینمای کانون» در سالن غدیر و با نمایش‌ رایگان برترین فیلم‌های قدیمی کانون در قالب فیلم کوتاه، بلند و انیمیشن برگزار می‌شود.این آثار از 14 تا 19 مهر از ساعت 16 تا 19 در سالن غدیر مرکز آفرینش‌های فرهنگی هنری کانون اکران می‌شوند.در این برنامه 30 اثر از کارگردان‌هایی همچون محمدرضا اصلانی، حسن آقاکریمی، بهرام بیضایی، کیومرث پوراحمد، ناصر تقوایی، نورالدین زرین‌کلک، علی‌اکبر صادقی، احمد عربانی، عبدالله علیمراد، ابراهیم فروزش، شاپور قریب، عباس کیارستمی، فرشید مثقالی، مرتضی ممیز و مجید مجیدی هر روز از ساعت 16 تا 19 اکران می‌شود.در راستای گرامیداشت یاد یدالله صمدی از هنرمندان تازه درگذشته‌ سینمای ایران سه‌شنبه 17 مهر از ساعت 17:30 تا 19 فیلم سینمایی «کلانتری غیرانتفاعی» این کارگردان به نمایش در می‌آید.نمایش این آثار برای تمامی گروه‌های سنی و علاقه‌مندان به سینمای کودک رایگان و آزاد است.سالن غدیر در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب میزبان علاقه‌مندان به سینمای کودک و کانون است.** تماشای پویانمایی‌های جدید کانون پرورش فکری در هفته ملی کودک مرکز آفرینش‌های فرهنگی هنری کانون پرورش فکری به مناسبت هفته‌ ملی کودک از 14 تا 20 مهر هر روز صبح تا بعدازظهر با نمایش تعدادی از پویانمایی‌های کانون میزبان کودکان و نوجوانان و دانش‌آموزان مدارس خواهد بود. در بخشی از ویژه‌ برنامه‌های هفته‌ ملی کودک، هر روز صبح چند اثر برگزیده از تولیدات پویانمایی کانون به صورت رایگان برای کودکان و نوجوانان نمایش داده می‌شود که در این رابطه شنبه 14 مهر پویانمایی های «باغ هزار دخترون» اثر لیلا خلیل‌زاده و «مومو» کار هادی طبسی و رسول زرین نمایش داده می شود. «ای کاش یه برادر داشتم» و «بادکنکی که شاد بود» به کارگردانی ناهید شمس‌دوست و «ماه مهربان» اثر نازنین سبحان‌سربندی برنامه‌ نمایشی روز یک‌شنبه 15 مهر را تشکیل می دهد. پویانمایی های «ماه من، ماه ما» اثر محمد ناصری، «بزغاله‌های ابری» به کارگردانی حمید کریمیان و «کبوتر سفید کنار آینه» از مریم خلیل‌زاده در دوشنبه 16 مهربه نمایش در می آید و «آهوی گردن‌دراز» اثر سیدحسین سلطانی و «چشمه‌ ماه» کار فاطمه گودرزی جدول نمایشی روز سه‌شنبه 17 مهر را به خود اختصاص داده است. در روز چهارشنبه 18 مهر «روباه دم بریده» کار سیمین تجوید و «نقاش رومی» به کارگردانی فاطمه گودرزی به نمایش درمی‌آید و «بابا برفی» اثر وحید نورعلی رضایی و «کشاورز و خروس» از پروین تجوید در پنج‌شنبه 19 مهر نمایش داده می‌شود. برنامه هفته ملی کودک در روز جمعه 20 مهر با اکران فیلم‌های «علی و برفی» اثر پروین تجوید و «آرزوی بزرگ، خیلی بزرگ» به کارگردانی مریم سعیدی به پایان می رسد. ** برپایی نشست‌های تخصصی در هفته‌ ملی کودک 2 نشست تخصصی و یک کارگاه آموزشی با همکاری سازمان حفاظت از محیط زیست، مرجع ملی کنوانسیون حقوق کودک و ماهنامه‌ قلک و با محوریت کودک در هفته‌ ملی کودک برگزار می‌شود. نشست «کودک، توسعه پایدار و آینده» با همکاری کانون پرورش فکری و سازمان محیط زیست و با سخنرانی لیلا زمانی، رئیس گروه توسعه‌ پایدار سازمان حفاظت محیط زیست روز شنبه 14 مهر از ساعت 14 تا 16 در سالن کنفرانس مرکز آفرینش‌های فرهنگی هنری کانون پرورش فکری برگزار می‌شود. همچنین سه‌شنبه 17مهر از ساعت 16 تا 18 کارگاه «انتقال تجربه با موضوع رسانه‌ها» با همکاری ماهنامه‌ تخصصی «قلک» و با حضور امیرعباس تقی‌پور، استاد دانشگاه و مدیر مسئول ماهنامه‌ مدیریت ارتباطات در سالن کنفرانس مرکز آفرینش‌های فرهنگی هنری کانون برپا است. آخرین نشست تخصصی نیز با همکاری مرجع ملی کنوانسیون حقوق کودک در دانشگاه خوارزمی و در همان روز سه‌شنبه 17 مهر با حضور فاضل نظری، مدیرعامل کانون برگزار می‌شود. ویژه‌برنامه‌های هفته‌ ملی کودک از 14 تا 20 مهر به میزبانی مرکز آفرینش‌های فرهنگی هنری کانون پرورش فکری کودکان ‌و نوجوانان در خیابان حجاب و همچنین مراکز فرهنگی هنری سراسر کشور برگزار خواهد شد. فراهنگ**3079** 9053            "}