{"onTitr":" رقابت های پارااسیایی 2018؛    ","titr":" صلحی پور با رکوردشکنی طلای پاراوزنه برداری را بر گردن آویخت","describe":" جاکارتا -ایرنا- «سید حامد صلحی پور» نماینده دسته 97 کیلوگرم پاراوزنه برداری ایران با رکورد شکنی مدال طلای بازی های پاراآسیایی 2018 را برای ایران به ارمغان آورد.", "text":"به گزارش روز جمعه خبرنگار اعزامی ایرنا از جاکارتا، در ادامه رقابت های پاراوزنه برداری بازی های پاراآسیایی 2018، سید حامد صلحی پور نماینده دسته 97 کیلوگرم کشورمان به مصاف 8 وزنه بردار دیگر از کشورهای ژاپن، سنگاپور، امارات (2 نفر)، ترکمنستان، اندونزی، عراق و مالزی رفت و موفق به کسب مدال طلا این دسته شد.صلحی پور در نخستین حرکت وزنه 221 کیلوگرمی را مهار کرد. وی در دومین حرکت نیز وزنه 225 کیلوگرمی را به راحتی بالا برد تا در صدر این دسته قرار گیرد. صلحی پور برای سومین حرکت وزنه 234را انتخاب کرد که با مهار این وزنه مدال طلای این رقابت ها را برای ایران به ارمغان آورد.نماینده ایران با ثبت این وزنه رکورد آسیا و بازیهای پاراآسیایی را که به ترتیب 233 و 232 کیلوگرم بود یک و 2کیلوگرم ارتقا داد.صلحی پور در حرکت چهارم برای شکستن رکورد جهان (243 کیلوگرم) وزنه 244 کیلوگرمی را انتخاب کرد که موفق به  مهار آن نشد و با همان 234 کیلوگرم و کسب مدال طلا به کار خود پایان داد.وزنه بردار اماراتی با 224 کیلوگرم به مدال نقره رسید و نماینده عراق هم با 211 کیلوگرم سوم شد.تیم پاراوزنه برداری کشورمان تا امروز و در اوزان برگزار شده موفق به کسب 3 مدال طلا (صلحی پور، جعفری و رستمی)، 2 نقره (یوسفی و مرادی) و یک برنز (محمدی) شده است.عصر امروز هم سامان رضی و علی اکبر قریب شی در دسته 107 و سیامند رحمان و منصور پورمیرزایی در دسته بعلاوه  107 کیلوگرم به مصاف حریفان خواهند رفت تا پرونده مسابقات پاراوزنه برداری بسته شود.سومین دوره بازی های پاراآسیایی 2018 در روزهای 14 تا 21 مهر با حضور 2 هزار 880 ورزشکار از 41 کشور در 18 رشته ورزشی به میزبانی جاکارتا برگزار می شود.ایران با 209 ورزشکار و در 13 رشته ورزشی در این دوره از رقابت ها شرکت کرده است.** 2052 **  1528 **            "}