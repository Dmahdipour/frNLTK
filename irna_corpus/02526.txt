{"onTitr":" رئیس سازمان امور عشایری:    ","titr":" 27 میلیارد تومان برای آبرسانی به عشایر اختصاص یافت","describe":" کرمان - ایرنا - رئیس سازمان امور عشایری گفت: طبق مصوبه دولت در سال جاری، 27 میلیارد تومان اعتبار به صورت نقدی برای آبرسانی به عشایر اختصاص یافت که سهم استان کرمان از این مبلغ 6 میلیارد تومان بوده است.", "text":"به گزارش ایرنا، کرمعلی قندالی روز چهارشنبه در شورای عشایری استان کرمان با تاکید بر اینکه باید نگرش ها را به سوی توسعه روستایی و عشایری سوق داد، ادامه داد: در حوزه تجهیزات تا پایان سال برای مجموعه کرمان حدود 20 وسیله نقلیه از جمله تانکرهای آبرسان و خودروهای کمک دار تامین شده و به همین میزان نیز این استان برای تامین وسایل نقلیه مورد نیاز عشایر اقدام می کند. رییس سازمان امور عشایری کشور با بیان اینکه استان کرمان دومین جمعیت عشایری کشور را داراست اظهار داشت: 15 میلیارد تومان نیز برای یارانه علوفه دام ها اختصاص یافته که سهم استان کرمان نیز مشخص و پرداخت خواهد شد. قندالی با تاکید بر اینکه استان کرمان دومین جمعیت عشایری کشور را دارد گفت: باید از ظرفیت قانونی مالیات بر ارزش افزوده در حوزه عشایر به درستی استفاده شود. وی اضافه کرد: تمام مسئولان استان کرمان به حوزه عشایری حسن نظر دارند که جای تقدیر دارد. رییس سازمان امور عشایری کشور احیای شورای عالی عشایر را یکی از اقدامات دولت تدبیر و امید برشمرد و ادامه داد: جمعیت عشایری کشور 1.8 درصد جمعیت کل را شامل و سالانه 190 هزار تن گوشت توسط عشایر تولید می شود که 25 تن گوشت مورد نیاز جامعه است. قندالی بیان کرد: امروز 28 درصد دام سبک کشور، 35 درصد صنایع دستی کشور، بخش زیادی از امنیت کشور در حوزه عشایری تعریف شده است. وی با اشاره به اینکه راهی جز بازنگری در ادبیات توسعه نداریم گفت: می توان برای یک مرتبه ادبیات توسعه را بر مبنای توسعه عشایری، روستایی و شهری تعریف کرد تا انگیزه در جامعه عشایری افزایش یابد. رییس سازمان امور عشایری کشور بر آغاز توسعه از جامعه عشایری و تسری آن به جوامع روستایی و شهری تاکید کرد و ادامه داد: با تحقق این کار انگیزه بالایی برای عشایر ایجاد شده و از مهاجرت آنها به شهرها جلوگیری می شود. قندالی با تاکید بر اینکه پس از انقلاب، اتفاقات خوبی در حوزه عشایری رخ داده است، گفت: سطح سواد در جامعه عشایری در ابتدای انقلاب 27 درصد بوده که در زمان حاضر به 70 درصد افزایش یافته است. وی اضافه کرد : در زمان کنونی 95 درصد عشایر به راه دسترسی دارند و آب نیز به همه عشایر می رسد و برنامه ریزی ها در راستای تامین آب سالم و بهداشتی است. قندالی در پایان عشایر را مردمی تولید کننده، کم توقع و حافظ امنیت دانست . 3029/7440            "}