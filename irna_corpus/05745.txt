{"onTitr":"","titr":" 56 درصد جمعیت خمین زیر چتر خدمات بیمه تامین اجتماعی است","describe":" خمین - ایرنا - رئیس بیمه تامین اجتماعی خمین گفت: 56 درصد جمعیت 105 هزار نفری این شهرستان زیر چتر خدمات بیمه تامین اجتماعی هستند.", "text":"« حمید نوبخت» روز دوشنبه در گفت و گو با ایرنا افزود: بیمه شدگان اصلی و تبعی تامین اجتماعی خمین 46 هزار نفر است و 10 هزار نفر از کارافتاده و مستمری بگیر بیمه تامین اجتماعی شهرستان است. رئیس بیمه تامین اجتماعی خمین اظهار داشت: 17 نوع خدمات مانند بازنشستگی، بیکاری، از کارافتادگی و بیماری به بیمه شدگان تامین اجتماعی خمین ارائه می شود. نوبخت گفت:  2 هزار و 300 دفترچه بیمه جدید در هر ماه چاپ و چهار هزار و 500 دفترچه در این مرکز تایید اعتبار می شود. وی تصریح کرد: یکهزار و 900 کارگاه فعال در این شهرستان زیر پوشش بیمه تامین اجتماعی خمین قرار دارند و سرانه کارگاهی در این شهرستان 9 نفر است. رئیس بیمه تامین اجتماعی خمین تاکید کرد: بیمه تامین اجتماعی گسترده ترین نهاد بیمه گر اجتماعی کشور است و خدمات خود را در 2 بخش بیمه ای و درمانی به افراد تحت پوشش، بیمه شدگان و کارفرمایان ارائه می دهد. نوبخت ادامه داد: بیمه تامین اجتماعی نقش تاثیرگذاری در حمایت و صیانت از حقوق نیروی کار و واحدهای صنعتی در فرایند توسعه شهرستان دارد. وی توضیح داد: خدمات الکترونیک در دولت تدبیر و امید سرعت بیشتری گرفته و خدماتی نظیر ارسال فهرست، پرداخت حق بیمه و فیش حقوقی به شکل غیر حضوری و حتی در منزل ارائه می شود. رئیس بیمه تامین اجتماعی خمین گفت: در نظام بیمه تامین اجتماعی به دلیل برخی مشکلات نظیر تحریم کاهش منابع مالی ورودی نسبت به مصارف رخ داده که معضلاتی را در پرداخت ها ایجاد کرده است اما این سازمان از توان و ظرفیت خود برای حمایت از بیمه شدگان استفاده می کند. خمین در جنوب استان مرکزی واقع شده و دارای 105 هزار جمعیت است. 7277/6013            "}