{"onTitr":"","titr":" باند قاچاق انسان در هرمزگان متلاشی شد","describe":" بندرعباس - ایرنا - فرمانده انتظامی هرمزگان گفت که اعضای باند 14 نفره جعل اسناد و مدارک هویتی و قاچاق انسان از سوی پلیس امنیت عمومی این استان دستگیر شدند.", "text":"به گزارش ایرنا، سردار عزیزالله ملکی روز چهارشنبه در جمع خبرنگاران افزود: این افراد که شماری از آنان از کارکنان ادارات دولتی یکی از شهرستان های استان هستند، پس از یک ماه کار پلیسی و اطلاعاتی دستگیر و گروه آنان متلاشی شد.رییس پلیس هرمزگان ادامه داد: دستگیرشدگان که سه نفر آنان زن است، به صورت سازمان یافته و با استفاده از مدارک فوت شدگانی که مرگ آنها به ثبت نرسیده با تبانی برخی کارکنان ادارات متولی، نسبت به تهیه اسناد هویتی جعلی به صورت کامل حرفه ای اقدام می کردند.او افزود: اعضای این باند برای کسانی که قصد خروج غیرقانونی از کشور و یا اتباع بیگانه ای که قصد اقامت در ایران داشتند، اسناد و مدارک مورد نیاز تهیه می کردند.سردار ملکی اضافه کرد: روش کار این باند بسیار حرفه ای بود و شناسنامه و کارت ملی هوشمند را بر اساس سن، جنس و چهره افراد تهیه کرده و از متقاضیان پول های هنگفت حتی تا 600 میلیون ریال دریافت می کردند.فرمانده انتظامی هرمزگان یادآور شد: بیش از 350 فقره اوراق هویتی از مخفیگاه 14 متهم این پرونده کشف شد.وی ادامه داد: این اوراق شامل شناسنامه، کارت هوشمند ملی، کارت تردد اتباع بیگانه و اوراق تایید اشتغال به تحصیل و مدارک تحصیلی، مدارک اتباع ایرانی و خارجی، 21 دستگاه تلفن همراه، دو دستگاه کیس رایانه و یک دستگاه رایانه دستی (لب تاپ) با برنامه ها و نرم افزارهای جعل اسناد است.سردار ملکی گفت: تحقیقات درباره این پرونده همچنان ادامه دارد و احتمال دستگیری افراد دیگری در هرمزگان و استان ها دیگر وجود دارد.2094 /6048            "}