{"onTitr":"","titr":" 3637 ردیف کالا از پرداخت مابه التفاوت ارزی معاف است","describe":" تهران- ایرنا- پس از تصمیم دولت برای معافیت برخی کالاها از پرداخت مابه التفاوت ارزی، اکنون در مجموع 3637 ردیف کالایی که اغلب جزو اقلام واسطه ای و سرمایه ای جای دارند، در فهرست این معافیت ها قرار گرفته اند.", "text":"به گزارش ایرنا، هیات وزیران 16 مردادماه امسال مصوب کرد واردکنندگانی که ارز دولتی از سیستم بانکی دریافت کرده بودند، از این تاریخ به بعد باید برای ترخیص کالا از گمرک، تاییدیه سازمان حمایت مصرف کنندگان‌ و تولید کنندگان را بگیرند؛ همان زمان از سوی هیات وزیران فهرست برخی کالاها تعیین و اعلام شد که این کالاها از پرداخت مابه التفاوت ارز معافند. پس از انتقاد واردکنندگان و تولیدکنندگان به این مصوبه، اصلاحاتی انجام شد و فهرست کالاهای مشمول معافیت به سه هزار و 519 قلم افزایش یافت. در 25 شهریور ماه، 173 قلم کالای دیگر در حوزه کشاورزی، معادن، شیمایی، برق، الکترونیک، فلزی، لوازم خانگی، ماشین سازی و تجهیزات دیگر به فهرست کالاهای معاف از پرداخت مابه التفاوت نرخ ارز افزوده شد.پس از آن دوم مهر ماه جاری «محمد شریعتمداری» وزیر صنعت، معدن و تجارت در نامه ای به  «عبدالناصر همتی» رئیس کل بانک مرکزی، فهرست سوم مشمول این معافیت را ابلاغ کرد.بیشتر کالاهایی که در فهرست سوم قرار دارند، در گروه کالایی دوم و سوم و کالاهای واسطه ای در حوزه های برق و الکترونیک، ماشین سازی و تجهیزات، خودرو و نیرومحرکه، فلزی و لوازم خانگی و نساجی و پوشاک هستند و در مقابل برخی از ردیف تعرفه ها عبارت «برای واحدهای تولیدی» قید شده است یعنی اینکه در صورت واردات این ردیف ها توسط واحدهای تولیدی از پرداخت مابه التفاوت ارز معاف هستند. بر اساس تصمیم دولت، دیگر کالاهای وارداتی که مشمول این معافیت نیستند، اگر با نرخ ارز دولتی وارد کشور شده باشند، باید 2800 تومان بابت هر دلار بپردازند.اقتصام**9132*2025            "}