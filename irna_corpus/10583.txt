{"onTitr":"","titr":" درگیری های قومی در اتیوپی 70هزار نفر را آواره کرد","describe":" الجزیره-ایرنا- منابع محلی در اتیوپی اعلام کردند به دنبال درگیری های قومی -نژادی در منطقه «اورومیا» در روز جمعه گذشته ، بیش از 70 هزار نفر ناچار به ترک خانه های خود شدند.", "text":"به گزارش ایرنا و به نقل از تارنمای «الفجر»، درگیری های روز جمعه با کشته شدن چهار نفر از مقام های محلی در منطقه اورومیا آغاز شد.ساکنان این منطقه اعلام کردند، شماری از ساکنان از قومیت اورومو در« بینیشانگول گوموز» واقع در غرب اتیوپی مورد حمله افراد مسلح از قومیت های دیگر قرار گرفتند و ناچار شدند خانه های خود را ترک کنند.مسئولان محلی منطقه اورومیا اعلام کرده اند از چند روز پیش تاکنون بیش از 70هزار نفر به دلیل ترس از سرگیری درگیری ها خانه های خود را ترک کرده و به مناطق دیگر گریخته اند.«ابی احمد علی» نخست وزیر مسلمان کنونی اتیوپی که از قومیت اورومو است، اوایل بهار گذشته به قدرت رسید و با امضای پیمان صلح با اریتره به درگیری های چندین ساله با این کشور پایان داد و در خصوص امور داخلی نیز وعده اصلاحات اقتصادی و سیاسی گسترده و آزادی زندانیان را داد و گفت به تنش های قومی و نژادی در این کشور پایان می دهد.سازمان ملل اعلام کرده است از زمان آغاز درگیری ها در جنوب اتیوپی در بهار گذشته، حدود یک میلیون نفر ناچار به فرار از مناطق محل سکونتشان شده اند .جمعیت اتیوپی بسیار متنوع است و بیش از 80 گروه قومی مختلف در این کشور زندگی می‌کنند. نژادهای اورومو، امهارا و تیگرائی‌ بیش از سه چهارم ترکیب جمعیت اتیوپی را تشکیل می‌دهند . جمهوری دموکراتیک فدرال اتیوپی ( حبشه) کشوری محصور در خشکی واقع در شاخ آفریقا و با جمعیتی بیش از 100 میلیون نفر، دومین کشور بزرگ آفریقایی از نظر جمعیت است. این کشور با یک میلیون و 100 هزار کیلومتر مربع دهمین کشور بزرگ آفریقا به پایتختی آدیس آبابا است.اتیوپی یکی از قدیمی ‌ترین کشورهای مستقل آفریقا و یکی از کهن‌ترین کشورهای جهان است. این کشور پس از ارمنستان دومین کشوری بود که مسیحیت را دین رسمی خود اعلام کرد. حدود دو سوم مردم این کشور مسیحی اند.خاورم **2041**1908            "}