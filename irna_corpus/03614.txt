{"onTitr":"","titr":" آمار متوفیان سوانح رانندگی شرم آور است","describe":" همدان - ایرنا - فرمانده انتظامی استان همدان گفت: جان باختن سالانه حدود 16 هزار تن در سوانح رانندگی در سطح کشور خجالت آور و شرم آور است.", "text":"سردار بخشعلی کامرانی صالح روز سه شنبه در گردهمایی طلایه داران ترافیک عنوان کرد: ایمن سازی راه ها، اصلاح نقاط حادثه خیز و استفاده از تکنولوژی موجب کاهش 11 هزار نفری آمار متوفیان سوانح رانندگی شده اما همچنان این آمار بالا و نگران کننده است.وی اضافه کرد: بالا بودن آمار سوانح رانندگی موجب شد رهبر معظم انقلاب در آیین دانش آموختگی دانشجویان دانشگاه علوم انتظامی بر ضرورت برنامه ریزی دقیق، سریع و جامع برای مقابله با این مساله و مشخص شدن سهم دستگاه در جلوگیری از بروز چنین حوادث تلخ و ناگواری تاکید کنند. فرمانده انتظامی استان همدان بیان کرد: با وجود فعالیت های صورت گرفته بالا بودن آمار سوانح، تبعات مالی و روحی و روانی جبران ناپذیری را برای خانواده ها داشته است.سردار کامرانی صالح ادامه داد: شمار زیادی از حادثه دیدگان سوانح رانندگی دچار معلولیت جسمی شده همچنین سوانح رانندگی هزینه های زیادی را بر دوش خانواده ها و بهداشت و درمان تحمیل کرده است.وی بیان کرد: مرگ 16 هزار نفر در سوانح رانندگی با وجود این همه توصیه ها و سفارش حتی در آموزه های دینی، خجالت آور است بنابراین کاستن این آمار نیازمند کار جهادی است.فرمانده انتظامی استان همدان گفت: سرعت عمل این استان در رسیدگی به امور سوانح رانندگی و انتقال مجروحان به مراکز درمانی از میانگین کشوری بالاتر است.سردار کامرانی صالح افزود: اما وضعیت همدان در رسیدگی به امور مصدومان در مراکز درمانی نسبت به&#160;میانگین کشوری پایین است که باید این موضوع رسیدگی و مشکلات رفع شود.وی خواستار برگزاری نشست های تخصصی به صورت منطقه به منطقه و شهر به شهر برای ارائه راهکارهای کارشناسی به منظور کاهش سوانح رانندگی شد.فرمانده انتظامی همدان بیان کرد: 300 هزار تن سالانه  در حوزه انضباط اجتماعی و سایر مولفه ها آموزش می بینند که بیشترین مخاطبان پلیس دانش آموزان هستند.سردار کامرانی صالح با تاکید بر ارزیابی خروجی و میزان اثرگذاری این دوره ها اظهار داشت: در حوزه آگاه سازی، آموزش، ایجاد حساسیت ها، باید بدانیم انجام چه کارهایی می تواند در کاهش سوانح موثر واقع شود.وی اضافه کرد: یکی از بهترین راهکارهای استفاده از ظرفیت اطلاع رسانی است چراکه 60 درصد جرایم از طریق آگاه سازی قابل پیشگیری است.در این آیین از چراغ ال ای دی طراحی شده توسط مهندسان شرکتی در همدان که بر روی لباس نصب شده و از نیم کیلومتری قابل روئیت است رونمایی شد.7526/2087            "}