{"onTitr":" رئیس دانشگاه علوم پزشکی کرمانشاه:    ","titr":" امکانات درمانی لازم برای زائران اربعین فراهم شده است","describe":" قصرشیرین - ایرنا - رئیس دانشگاه علوم پزشکی کرمانشاه از آمادگی بخش های مختلف بهداشت و درمان استان برای ارائه خدمت به زائران اربعین حسینی خبر داد و گفت: امکانات بهداشتی و درمانی لازم برای زائران اربعین فراهم شده است.", "text":"محمودرضا مرادی روز چهارشنبه در حاشیه برگزاری جلسه کمیته بهداشت و درمان اربعین حسینی در قصرشیرین در گفت و گو با خبرنگار ایرنا، افزود: با توجه به در پیش بودن راهپیمایی بزرگ اربعین حسینی با هدف خدمت به زائرانی که از مرز خسروی و مسیر کرمانشاه و قصرشیرین به عتبات عالیات تردد می کنند تمام امکانات درمانی مورد نیاز پیش بینی شده است.وی اظهار داشت: تمام نیازمندی ها و مقدمات کار در بخش های مختلف از جمله فوریت های پزشکی، بهداشت، درمان، نظارت بر غذا و پشتیبانی های بیمارستانی با هدف ارائه خدمات مطلوب به زائران اربعین بررسی و نیاز سنجی شد تا در راستای رفع مشکلات فراروی گام برداریم.وی بیان کرد: در صورت بازگشایی مرز خسروی و تردد زائران از این مرز، خدمات رسانی مورد نیاز متناسب با جمعیت انجام می شود و پیش بینی های لازم در این خصوص صورت گرفته است.رئیس دانشگاه علوم پزشکی کرمانشاه، کمبود منابع مالی را از جمله مشکلات فراروی حوزه بهداشت و درمان اعلام کرد و گفت: با برآورد صورت گرفته برای خدمت رسانی به زائران حسینی، نیازمند 17 میلیارد تومان اعتبار هستیم که فعلا آن را از منابع دانشگاه تامین کرده ایم و لازم است در این زمینه کمک های بیشتری شود.مرادی اضافه کرد که در طول مسیر تردد زائران از کنگاور تا خسروی، پیش بینی های لازم برای استقرار امکانات بهداشتی و درمانی صورت گرفته و قرار است در این مسیر 100 دستگاه آمبولانس و تعدادی اتوبوس آمبولانس استقرار یابد و پایگاه های اورژانس نیز مستقر شوند که جانمایی های لازم در این زمینه نیز صورت گرفته است.وی از استقرار سه بیمارستان صحرایی شامل 2 بیمارستان در خسروی و قصرشیرین و یک بیمارستان در سرپل ذهاب خبر داد و گفت: علاوه بر این، بیمارستان های استان نیز در حالت آماده باش هستند و 40 درصد تخت های بیمارستانی برای ایام اربعین نیز خالی خواهند بود.او در خصوص تامین نیروهای درمانی عنوان کرد که از نیروهای داخل استان و همچنین نیروهای داوطلب با برنامه ریزی های لازم استفاده می شود که پیش بینی های لازم نیز در این زمینه صورت گرفته تا مشکلی برای ارائه خدمت به زائران نداشته باشیم.با توجه به حضور بیش از 2 میلیون زائر ایرانی در مراسم اربعین، در صورت بازگشایی مرز خسروی پیش بینی می شود بیش از 500 هزار زائر بتوانند از این طریق این مرز رسمی به عتبات عالیات سفر کنند.شهرستان قصرشیرین دارای 14 واحد اقامتی شامل هتل و مهمانپذیر درجه یک تا سه با 322 اتاق و یک هزار و 200 تخت است که بیشتر این اماکن در اوایل دهه 80 ساخته شده است تا زائران عتبات عالیات در مسیر تردد خود به عراق یک شب را در این منطقه مرزی اقامت داشته باشد. مرز خسروی نزدیکترین نقطه از کشورمان به بغداد، کربلا، کاظمین و سامراست که این مرز رسمی تا بغداد پایتخت کشور عراق 190، نجف 380، کربلا 300، کاظمین 203 و تا سامرا 326 کیلومتر فاصله دارد. عملیات ساخت پایانه بین المللی مرز خسروی از سال 77 در نقطه صفر مرزی آغاز شد و این مجموعه در سال 81 با 75 میلیارد ریال اعتبار به بهره برداری رسید. قصرشیرین با 27 هزار تن جمعیت در غرب کرمانشاه، بیش از 186 کیلومتر مرز با عراق دارد و در امتداد این مرزهای طولانی 2 مرز رسمی خسروی و پرویزخان قرار دارد که اولی هم مرز با حوزه حکومت مرکزی (بخش عربی) و دومی هم مرز با اقلیم کردستان عراق است. مرز خسروی در 20 کیلومتری شهر قصرشیرین واقع شده است.طبق تقویم رسمی کشورمان، اربعین حسینی روز سه شنبه هشتم آبان مصادف با 20 صفر است.7079/3012/3033            "}