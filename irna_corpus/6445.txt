{"onTitr":"","titr":" گرد و غبار مراکز آموزشی کرمان را به تعطیلی کشاند","describe":" کرمان - ایرنا - رئیس روابط عمومی اداره کل آموزش و پرورش استان کرمان اعلام کرد: با توجه به آلایندگی شدید هوا، مدارس کرمان، ریگان و فهرج امروز (یکشنبه ) در هر سه مقطع تحصیلی تعطیل است.", "text":"امید سلاجقه  در گفت و گو با خبرنگار ایرنا افزود: تنها مدارس سه شهرستان یاد شده تعطیل شده و در مابقی شهرستان های استان کرمان کلاس ها برقرار است .مدیرکل حفاظت محیط زیست استان کرمان هم در این ارتباط گفت :شاخص آلایندگی ناشی از ذرات معلق در هوای شهر کرمان امروز (یکشنبه) به 353 رسیده است .رضا جزینی زاده در گفت و گو با خبرنگار ایرنا افزود: شاخص آلایندگی هوا در فهرج 464 حدود 4.5 برابر حد مجاز و زرند 500، حدود پنج برابر حد مجاز است. وی با اشاره به تشکیل ستاد بحران در استانداری کرمان تصریح کرد: شاخص کیفی هوا در کرمان در مرحله خطرناک قرار دارد. مدیرکل حفاظت محیط زیست استان کرمان افزود: کمیته آلودگی هوا در اداره کل محیط زیست تشکیل شده است. وی تاکید کرد: با توجه به تاکید هواشناسی مبنی بر پایدار بودن شرایط جوی تا عصر امروز و تایید دانشگاه علوم پزشکی مبنی بر مضر بودن و بالا بودن شاخص آلایندگی هوا تعطیلی مدارس تایید شده است. مدیرکل حفاظت محیط زیست استان کرمان افزود: شاخص آلایندگی ناشی از ذرات معلق در هوا بین صفر تا 50 هوای پاک، 50 تا 100هوای سالم، بین 100 تا 150 هوای ناسالم برای گروه های حساس، 150 تا 200 هوای ناسالم برای تمام افراد و از 200 به بالا خطرناک است. وی با بیان اینکه در اکثر شهرهای استان کرمان دستگاه پایش ریزگرد ها و گرد و غبار وجود ندارد گفت: این دستگاه فقط در شهرهای فهرج، ریگان، زرند و کرمان موجود است . ستاد بحران استان کرمان دانشگاه های این استان را نیز در نوبت صبح تعطیل اعلام کرد.استان کرمان در فروردین ماه فقط یک روز پاک داشته اما در اردیبهشت ماه روز پاکی نداشته و در خرداد ماه نیز بیشتر روزهای آن از نظر شاخص های کیفی در مرحله ناسالم برای گروه های حساس و خیلی ناسالم و خطرناک بوده است. شاخص آلایندگی ناشی از ذرات معلق در هوا بین صفر تا 50 هوای پاک، 50 تا 100 هوای سالم، بین 100 تا 150 هوای ناسالم برای گروه های حساس، 150 تا 200 هوای ناسالم برای تمام افراد و از 200 به بالا خطرناک است. شهر کرمان از اوایل صبح امروز با ریزگردها و گرد و غبار مواجه است. ذرات معلق هوا (PM) اصطلاحی است که برای توصیف ذرات جامد و مایع پراکنده شده در هوا استفاده می شود. ذرات معلق هم از نظر جنس و هم از نظر سایز بسیار متنوع است ولی با توجه به اندازه آنها به سه نوع ذرات درشت (coarse particles) یا PM10 ذرات ریز (fine particles) یا PM2.5 و ذرات بسیار ریز (ultra fine particles) یا PM0.1 تقسیم می شود. 3029/ 5054            "}