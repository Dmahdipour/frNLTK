به گزارش ایرنا حجت الاسلام و المسلمین سید علیرضا عبادی عصر جمعه در دیدار رئیس نهاد نمایندگی مقام معظم رهبری در دانشگاه ها اظهار داشت: نهاد نمایندگی مقام معظم رهبری در دانشگاه ها در این خصوص رسالت مهمی دارد.وی با بیان اینکه علم همواره در کنار دین بوده است افزود: بزرگترین دانشمندان و علما، متدین ترین مردم بوده اند که نشان از توام بودن علم و دین دارد. امام جمعه بیرجند با اشاره به آسیب های جهانی ناشی از جداسازی علم و دین بیان کرد: به خاطر قصور عده ای در جهان اسلام فرصت های علمی بسیاری در دنیا از دست رفت. وی دانش اروپایی را رشد علمی ای توصیف کرد که دین به معنای واقعی را در کنار خود نداشته است و ادامه داد: نتیجه این شد که بسیاری از دانشمندان رده اول اروپا برای اینکه از مشکلات خارج شوند دین انحرافی را به ناچار کنار بگذارند. حجت الاسلام و المسلمین عبادی این مسئله را یک آسیب برای جهان دانست و گفت: این دانش اروپا برخلاف آن چیزی بود که الگوی نسبی آن در جهان اسلام وجود دارد. وی افزود: عقب ماندگی مسلمان نیز نتیجه برخی قصورها در همین مسئله دین و علم است که بسیاری از آن حاصل سیاست های حکومت های خودسر بود و منجر به گوشه راندن علمای دینی و علمی شد. نماینده ولی فقیه در خراسان جنوبی با بیان اینکه جهان امروز نیز وارث دانشی شده که با دین تقابل داشته است اظهار داشت: به خاطر همین مسائل حتی زمزمه جایگزینی دانش به جای دین هم شنیده شده و تبلیغ نیز کرده اند در حالی که این با واقعیت تفاوت زیادی دارد. وی دو مقوله علم و دین را جداناپذیر از هم دانست و گفت: علم به معنای دانستن و دین به معنای جهت دادن همه امور از جمله علم  است لذا علم جایگزین دین نمی شود. حجت الاسلام و المسلمین عبادی با تاکید بر اینکه هرچه دانش بیشتر شود نیاز جامعه بر دین نیز بیشتر خواهد شد تصریح کرد: در جامعه ابتدایی اگر دین نباشد آسیب ها کوچک خواهد بود ولی اگر جامعه پیشرفته که از نظر علمی رشد کرده هیچ گونه تعهد و التزامی نداشته باشد قتل و غارت دنیا را فرا می گیرد لذا جامعه پیشرفته بیشتر از جوامع ابتدایی به دین نیاز دارد. وی با بیان اینکه اکنون دانشمندان بیشتر از هر قشر به التزام های دینی نیاز دارند گفت: باید فرزندان در این جهت به صورت ریشه ای و مستدل با احکام دین آشنا شوند تا بدانند تحریف ها ربطی به اسلام ندارد. امام جمعه بیرجند یک از رسالت های مهم نهاد نمایندگی مقام معظم رهبری در دانشگاه ها را برطرف کردن شبهات عنوان کرد و افزود: بسیاری از جوانان با شیوه های اخلاق دینی تربیت شده اند و در این دانشگاه مشغول تحصیل هستند اما برخی شبهات باید به صورت ریشه ای برطرف شود که در این صورت توفیق بزرگی حاصل خواهد شد. وی پرداختن به امور دینی در دانشگاه ها را فراتر از کار روزمره دانست و اظهار داشت: باید در امور فرهنگی دانشگاه ها با کار کارشناسی طرح نو درانداخته شود و آمار و ارقام صرفا انجام مراسم نباشد.حجت الاسلام و المسلمین عبادی با اشاره به گسترش ارتباطات و فضای مجازی تاکید کرد: کشور متعلق به جوانان دانشمند است که آینده ساز هستند.حجت الاسلام مصطفی رستمی رئیس نهاد نمایندگی مقام معظم رهبری در دانشگاه ها همراه با وزیر علوم، تحقیقات و فناوری به خراسان جنوبی سفر کرده است. وزیر علوم عصر امروز (جمعه) وارد بیرجند شد و چند طرح عمرانی را در دانشگاه بیرجند افتتاح کرد. اجلاسیه شهدای دانشجو و اساتید خراسان جنوبی از برنامه های کنگره ملی 2 هزار شهید استان فردا (شنبه) در بیرجند برگزار می شود. 9893*3028
      
      