{"onTitr":"","titr":" همه پروازهای گیلان در بارش شدید انجام شد","describe":" رشت - ایرنا - مدیر روابط عمومی اداره کل فرودگاه گیلان اعلام کرد: بارش شدید باران طی روزهای اخیر خللی در انجام پروازهای فرودگاه بین المللی سردار جنگل رشت ایجاد نکرده است.", "text":"سید رضا علوی روز یکشنبه در گفت و گو با خبرنگار ایرنا افزود: طی دو روز بارش شدید باران که منجر به ایجاد خسارت در برخی نقاط استان شد، 28 پرواز به مقاصد داخلی کشور انجام شده است.وی اضافه کرد: با توجه به ادامه بارش شدید باران همچنان فرودگاه بین المللی سردار جنگل رشت عملیاتی است.به گفته علوی ، این فرودگاه آماده افزایش پرواز به مقاصد داخلی و خارجی است که باتوجه به شبانه روزی بودن آن، در صورت آمادگی شرکت های هواپیمایی آماده ارائه خدمات فرودگاهی به مسافران و شرکت های هواپیمایی خواهد بود.بارش باران از بعدازظهر جمعه گذشته آغاز شد و در برخی نقاط و بعضی ساعت ها به قدری شدید بود که موجب آبگرفتگی در شهرها و جاری شدن سیلاب شد. وقوع سیلاب خسارت هایی را به تاسیسات زیربنایی استان وارد کرده و تاکنون موجب تخریب چندین دستگاه پل، بسته شدن برخی راه های فرعی و بروز مشکلاتی برای مردم شده است.در زمان حاضر رتبه فرودگاه گیلان در سطح کشور به لحاظ تعداد پرواز ارتقاء یافته و در جایگاه یازدهم قرار گرفته است. فرودگاه بین المللی سردار جنگل رشت سال 1348 در زمینی به مساحت 220 هکتار ساخته شد؛ این فرودگاه تنها فرودگاه گیلان در هفت کیلومتری جاده رشت انزلی ، حدود 15 کیلومتری منطقه آزاد بندرانزلی واقع شده و به سیستم های کمک ناوبری دقیق و ارتباطی مجهز است. 1881/2007            "}