{"onTitr":"","titr":" خراسان رضوی امن ترین مرزهای کشور را دارد","describe":" مشهد- ایرنا- سرپرست فرماندهی انتظامی خراسان رضوی گفت: این استان با 957 کیلومتر مرز مشترک با کشورهای افغانستان و ترکمنستان، امن ترین مرزهای کشور را دارد.", "text":"سرهنگ ابراهیم قربان زاده روز جمعه در سخنان پیش از خطبه های نماز جمعه مشهد به مناسبت هفته ناجا افزود: وجود 297 کیلومتر مرز مشترک با افغانستان به عنوان بزرگترین تولید کننده مواد مخدر در جهان موجب شده است شاهد حضور اشرار و قاچاقچیان در مرزهای این استان باشیم.وی اظهار داشت: با این حال بیش از 90 درصد مواد مخدر کشف شده در این استان از سایر استانهای کشور وارد می شود. وی گفت: امنیت محصول هماهنگی و همکاری مشترک دستگاه های مرتبط است و نیروی انتظامی تلاش می کند با استفاده از ظرفیت های مردمی، بسیج و اقشار مختلف امنیت را تامین کند.سرهنگ قربان زاده افزود: اقتدار در برخورد با مخلان نظم و امنیت که آسایش عمومی را نشانه گرفته اند، محور بنیادین کار ماست.وی با اشاره به برنامه های هفته ناجا اظهار داشت: مولفه هایی از قبیل افزایش احساس امنیت در جامعه، افزایش سرمایه اجتماعی پلیس، مشارکت مردم و دستگاه های دولتی در تامین امنیت، توسعه قانون مداری در جامعه، افزایش تعلق سازمانی و روحیه خدمتی کارکنان، محور برنامه های این هفته است.وی با بیان اینکه خراسان رضوی با 116 هزار و 510 کیلومتر مربع پنجمین استان پهناور کشور و شامل 28 شهرستان و 74 شهر است گفت: بر اساس نظر سنجی ها 87 درصد مردم این استان از امنیت عمومی و داخلی احساس رضایت دارند و این امر در حال افزایش است. سرپرست فرماندهی انتظامی خراسان رضوی با بیان اینکه مساحت مناطق مسکونی حاشیه شهر و سکونتگاههای غیر رسمی در مشهد حدود چهار هزار و 954 هکتار و معادل 7.4 درصد این بخش در کشور می باشد افزود: یک میلیون و 300 هزار نفر در این مناطق ساکن هستند که با کنترل جرایم، کاهش جرم در این بخش محرز است.وی اظهار داشت: در یک سال گذشته بیش از 567 هزار پرونده قضایی در این استان تشکیل و 421 هزار و 95 ابلاغ قضایی صادر شده است.وی با اشاره به راه اندازی دایره مشاوره و مددکاری در تمام کلانتری های استان گفت: در مدت مزبور 120 هزار پرونده به دوایر مشاوره و مددکاری ارجاع شده که حدود 59 درصد آنها منجر به سازش شده است.سرهنگ قربان زاده افزود: بطور متوسط روزانه پنج هزار تماس تلفنی با مرکز فوریت های پلیس در این استان گرفته شده که نیمی از آنها منجر به عملیات شده است.وی اظهار داشت: در یک سال گذشته 120 طرح برای ارتقای امنیت اجتماعی و پاکسازی مناطق آلوده از مزاحمان، معتادان متجاهر و کارتن خواب ها در استان اجرا شده است.وی با اشاره به کشف حدود 32 تن انواع مواد مخدر در استان طی مدت مزبور گفت: این مقدار نسبت به مدت مشابه قبل 22 درصد افزایش داشته و جرایم خشن در استان نیز 12 درصد کاهش داشته است.سرپرست فرماندهی انتظامی خراسان رضوی افزود: برخورد با جرایم فضای مجازی در استان نیز طی این مدت حدود 92 درصد و کشف سلاح نیز 70درصد افزایش داشته است.7496 / 6053            "}