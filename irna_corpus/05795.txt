{"onTitr":"","titr":" دفتر مشارکت های مردمی در محیط زیست کردستان ایجاد می شود","describe":" سنندج - ایرنا - مدیرکل حفاظت محیط زیست کردستان از ایجاد نخستین دفتر مشارکت های مردمی در این اداره کل خبر داد و گفت: نماینده شبکه تشکل های زیست محیطی استان در این دفتر مستقر خواهد شد.", "text":"به گزارش خبرنگار ایرنا، فریبا رضایی روز یکشنبه در نشستی با نمایندگان شبکه تشکل های زیستی محیطی استان اظهار داشت: یکی از خلاءهای موجود نبود ردیف اعتباری در راستای اجرای اهداف تشکل های زیست محیطی است.وی اضافه کرد: ساختمانی در محوطه اداره کل در حال احداث است که به محض بهره برداری از اتاق مشارکت های مردمی در آن راه اندازی خواهد شد.مدیرکل حفاظت محیط زیست کردستان افزود: در این اتاق یکی نفر به نمایندگی از شبکه تشکل های زیست محیطی استان مستقر شود که در این صورت ارتباط فی ما بین بیشتر خواهد شد.رضایی یادآور شد: از سایر هزینه های اداره کل کم می کنیم تا ارتباط عملیاتی تری با سازمان های مردم نهاد حوزه محیط زیست داشته باشیم.وی تاکید کرد: اکثر مردم اطلاع زیادی از رسالت های محیط زیست ندارند و به عنوان نمونه گاهی این اداره کل را متولی بحث پسماند می دانند در حالیکه مسئولیت این حوزه بر عهده شهرداری ها و دهیاری ها است.مدیرکل حفاظت محیط زیست کردستان با اشاره به رسالت خطیر محیط زیست اظهار داشت: می طلبد تشکل های زیست محیطی با اطلاع از این وظایف مطالبات خود را تنظیم و مطرح کنند.وی گفت: دیدگاه محیط زیست در ارتباط با اجرای پروژه در حوزه های مختلف در راستای دستیابی به توسعه پایدار زیستی و اجتماعی و استفاده بهینه از منابع است.رضایی یادآور شد: از تشکل های زیست محیطی استان انتظار داریم از هر گونه گرایش و پرداختن به مباحث خارج از مسایل زیست محیطی است، پرهیز کنند.مدیرکل حفاظت محیط زیست کردستان بر افزایش سطح آگاهی های زیست محیطی مردم و عضوی گیری انجمن ها تاکید کرد و افزود: اگر مردم از شرح وظایف سازمان محیط زیست اطلاع پیدا کنند، تخریب، تصرف و آلایندگی ها را فقط از این سازمان طلب نخواهند کرد.یکی از نمایندگان تشکل های زیست محیطی کردستان نیز در این نشست گفت: انجمن های زیست محیطی توانمندی در استان هستند که برای اجرای برنامه های خود تاکنون یک ریال هم از دولت دریافت نکرده اند.حامد اسراری اظهار داشت: محمد باختر که برای نجات جان یک سگ پای خود را از دست داد و شریف باجور که برای خاموش کردن آتش جنگل جان خود را فدا کرد، نمونه ایی از فعالیت اعضای انجمن ها بدون چشمداشت مالی است.وی افزود: اعضای انجمن ها تنها به دلیل عشق و علاقه به حفاظت محیط زیست خود وارد این عرصه شده اند.اسراری یادآور شد: گاهی از برخی فعالیت های انجمن های زیست محیطی همچون پاکسازی محوطه سدها و رودخانه ها جلوگیری به عمل می آید این در حالیست که در دیگر استان ها از چنین اقداماتی استقبال می شود.وی اضافه کرد: انجمن های زیست محیطی کردستان اصلا سیاسی نیستند و به هیچ وجه هم تمایلی به وارد شدن به حوزه سیاست ندارند.این نماینده تشکل های زیست محیطی کردستان گفت: از اداره کل محیط زیست استان انتظار داریم در مقابل اجرای برخی پروژه ها همچون سدسازی ها مقاومت کند.وی یادآور شد: انجمن های زیست محیطی استان آمادگی دارند در هر حوزه ای که اداره کل حفاظت محیط زیست به دلیل کمبود امکانات و نیرو قادر به فعالیت نیست، ورود کنند.از دیگر موضوعاتی که در این نشست به آن پرداخته شد، ساخت سد چومان در نزدیکی شهر بانه بود که اعلام شد اداره کل حفاظت محیط زیست استان با ساخت این سد به دلیل اینکه هدف از انتقال آب آن احیای دریاچه ارومیه است و تبعات زیست محیطی فراوانی برای منطقه بدنبال خواهد داشت، مخالف است.7348/9102            "}