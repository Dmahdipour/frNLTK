{"onTitr":"","titr":" کاهش سهام باشگاه یوونتوس بدنبال اتهامات وارده به رونالدو","describe":" تهران - ایرنا - اتهامات وارد شده به «کریستیانو رونالدو» ستاره تیم یوونتوس مبنی بر آزار جنسی، موجب کاهش 5.4 درصدی سهام این باشگاه شد.", "text":"به گزارش ایرنا، روزنامه آ. اس اسپانیا روز شنبه نوشت: تیم یوونتوس در زمین بازی بهترین شروع خود را ثبت کرده است اما در خارج از زمین، اوضاع به خوبی شرایط داخل زمین پیش نمی رود.«جوزپه موراتا» مدیر داخلی یووه هفته گذشته به شکلی غیرمنتظره استعفا کرد و این هفته هم گزارش های مربوط به اتهامات آزار جنسی علیه رونالدو منتشر شد.این در حالی است که ستاره پرتغالی ضمن رد اتهامات مذکور، اوضاع را در شبکه های اجتماعی آرام نگه داشته است اما اسپانسرهایی که رونالدو با آنها همکاری می کند به اندازه وی، آرام به نظر نمی رسند. شرکت نایک (تولید کننده لوازم ورزشی) با انتشار بیانیه ای نسبت به این موضوع «عمیقا ابراز نگرانی» کرد و در سوی دیگر، شرکت تجاری و مشهور «ای اِی اسپورتس» که در زمینه تولید بازی های رایانه ای فعالیت می کند و پیش تر تصویر رونالدو را روی کاور جدیدترین نسخه بازی خود یعنی فیفا 19 قرار داده بود، این تصویر را از روی وبسایت رسمی و همچنین حساب های کاربری خود در شبکه های اجتماعی حذف کرده است.در این بین، باشگاه یوونتوس حمایت خود را از ستاره جدید الورود خود به این شکل اعلام کرد: کریستیانو رونالدو در ماه های اخیر روحیه فوق العاده حرفه ای و متعهدانه خود را ثابت کرده است، موضوعی که توسط تک تک اعضای باشگاه مورد تمجید و تحسین قرار گرفته است.این در حالی است که اخبار منتشره در مورد اتهامات رونالدو، منجر شده تا سهام باشگاه یوونتوس  روز گذشته به اندازه 5.4 درصد کاهش پیدا کند.در همین حین، خبرها حاکی از آن است که رونالدو دیوید چسنوف وکیل پرآوازه آمریکایی را که با نام «وکیل ستاره ها» شناخته می شود، برای دفاع در برابر اتهامات وارده علیه خود، استخدام کرده است. پس از چاپ اتهاماتی علیه «کریستیانو رونالدو» ستاره تیم یوونتوس در نشریه اشپیگل آلمان مبنی بر ادعای یک زن آمریکایی در خصوص تجاوز این فوق ستاره در سال 2009 به وی، وکلای رونالدو با غیر قانونی خواندن این اتهامات، از پیگیری قانونی آن خبر دادند. «کریستین شرتس» وکیل رونالدو با انتشار بیانیه ای در تارنمای شرکت جستی فوت (شرکت پرتغالی که در زمینه ارائه خدمات نقل و انتقالاتی به بازیکنان فعالیت می کند) با «غیرقانونی» خواندن گزارش مذکور، اعلام کرد که علیه این نشریه آلمانی اعلام جرم کرده و از موکلش اعاده حیثیت خواهد کرد. در این بیانیه آمده است: گزارش مذکور حقوق شخصی موکل ما (رونالدو) را به طور جدی مورد تجاوز قرار داده است، این اقدام مصداق بارز و غیرقابل توجیه نشر اکاذیب در حوزه حریم شخصی افراد بوده و در نتیجه چاپ مجدد این گزارش، اقدامی غیر قانونی محسوب می شود. شخصی که این ادعا را مطرح کرده، مدعی شده است که پس از دریافت 375 هزار دلار از رونالدو به عنوان حق السکوت، متعهد شده تا به هیچ وجه این داستان را برملا نکند. ورزشی**3991**9129            "}