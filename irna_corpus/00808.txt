{"onTitr":"","titr":" ارزش صادرات تجهیزات پزشکی ایران امسال 10 برابر می شود","describe":" مشهد- ایرنا- مشاور وزیر و مدیرکل تجهیزات پزشکی وزارت بهداشت، درمان و آموزش پزشکی گفت: امسال برنامه ریزی ویژه ای برای صادرات تجهیزات پزشکی انجام شده تا در این حوزه رشد 10 برابری معادل 240 میلیون دلار صادارت از ایران محقق شود.", "text":"رضا مسائلی عصر پنجشنبه در مراسم گشایش پانزدهمین نمایشگاه بین المللی تجهیزات پزشکی، دندانپزشکی و صنایع وابسته حوزه سلامت در محل نمایشگاه بین المللی مشهد افزود: صادرات پارسال ایران در حوزه تجهیزات پزشکی 24 میلیون دلار بود.وی ادامه داد: وزارت بهداشت به منظور ارتقای کیفیت تولید و صادرات تجهیزات پزشکی رعایت استانداردهای اتحادیه اروپا را الزامی کرده است. این مهم منجر به افزایش صادرات تجهیزات پزشکی ایران به کشورهای هدف از جمله آسیای میانه، عراق، افغانستان و کشورهای حوزه خلیج فارس می شود.مدیرکل تجهیزات پزشکی وزارت بهداشت گفت: شرکتهایی به عنوان پایگاههای صادراتی طراحی شده اند که اساسا ماموریت آنها رقابت با سایر برندها در کشورهای منطقه است لذا رشد 10 برابری صادرات تجهیزلت پزشکی ایران امسال با کمک همین شرکتها محقق می شود.وی افزود: هم اینک تجهیزات پزشکی به 255 کشور دنیا صادر می شود و ایران پاویون مستقل در چهار نمایشگاه تراز اول بین المللی و رتبه یک دنیا دارد. حوزه تجهیزات پزشکی در ایران بسیار وسیع است بطوری که دو هزار و 200 شرکت داخلی و شش هزار و 100 نمایندگی شرکتهای خارجی در این حوزه فعالیت دارند. مسائلی ادامه داد: هم اینک شش هزار قلم دارو و 280 هزار قلم کالا در حوزه تجهیزات پزشکی در ایارن تولید می شود و هزار تولیدکننده داخلی، شرکتهای دانش بنیان و متخصصان جوان و دانشمند کشورمان در این بخش فعال هستند. وی گفت: رشد حوزه تولید تجهیزات پزشکی در ایران نسبت به رشد جهانی تقریبا دو برابر و حدود 9.1 درصد است. بر این اساس حوزه تولید تجهیزات پزشکی با رشد قابل ملاحظه ای در حال پیشرفت است.مشاور وزیر بهداشت افزود: در این چارچوب با آگاهی و فعالیت تامین کنندگان تجهیزات پزشکی ایران و دانشگاههای مرتبط با این حوزه با وجود دشواریهای کار، به هیچوجه از برنامه سند چشم انداز توسعه 20 ساله کشور عقب نیستیم. تحول بنیادین در نظام رگولاتوری تجهیزات پزشکی ایجاد و این نظام براساس رگولاتوری تجهیزات پزشکی ایران برنامه ریزی شده بطوری که بسیاری از تولیدکنندگان تجهیزات پزشکی در ایران تاییدیه های اتحادیه اروپایی را دارند.وی ادامه داد: همچنین برای جلوگیری از ایجاد اختلال در تولید تجهیزات پزشکی اخیرا برنامه ریزیهایی صورت گرفت و در این چارچوب همکاری دانشگاههای علوم پزشکی هماهنگ شد. بر این اساس کارشناسان و مدیران تجهیزات پزشکی دانشگاهها تامین تجهیزات را رصد و اطلاعات مربوطه را در سامانه مدیریت تجهیزات پزشکی کشور ثبت می کنند. او گفت: این اطلاعات پردازش و بر اساس آن تصمیم گرفته می شود که در ارتباط با یک کالا چه اقدامی صورت گیرد تا در تامین تجهیزات پزشکی دچار مشکل نشویم.مسائلی کمبودها در حوزه تجهیزات پزشکی را شامل سه گروه ذکر و بیان کرد: گروه نخست مربوط به افزایش قیمت مواد اولیه آنها و قرار است با اختصاص ارز دولتی، نرخ اصلاح شود. گروه دوم مربوط به تولیدکنندگانی است که در تولید برخی اقلام دچار مشکلند لذا  فراخوانی در بازار داده می شود تا تولیدکنندگان دیگر در یک فضای رقابتی بتوانند تولید آن وسیله را برعهده گیرند. وی افزود: گروه سوم مربوط به تجهیزات پزشکی می شود که دانشگاه علوم پزشکی برای آن اقدام نکرده اند. در این خصوص قرار است با محوریت دانشگاههای قطب در مورد موضوع برنامه ریزی شود.مدیرکل تجهیزات پزشکی وزارت بهداشت گفت: تحریمها خللی در تولید تجهیزات پزشکی ایران ایجاد نمی کند زیرا فضا رقابتی است و اگر کشوری حاضر نباشد با ایران تجارتی داشته باشد سایر رقبا با طیب خاطر وارد این عرصه می شوند و جای آنها را می گیرند.پانزدهمین نمایشگاه بین المللی تجهیزات پزشکی، دندانپزشکی، صنایع وابسته حوزه سلامت(دارویی، آزمایشگاهی، بیمارستانی و توانبخشی) با هدف معرفی تولیدکنندگان و تامین کنندگان این حوزه و محصولات وابسته به پزشکان، بیمارستانها و مراکز درمانی در مشهد برپا شده است.در این چارچوب 70 واحد تولیدی، خدماتی و بازرگانی از استانهای تهران، خراسان رضوی، خراسان شمالی، اصفهان، سمنان، مازندران، یزد، فارس، گیلان، قزوین، البرز و قم تولیدات خود را عرضه کرده اند. همچنین نمایندگیهای کشورهای آلمان، ایتالیا، آمریکا، ژاپن، چین، لهستان، اوکراین، پاکستان و تایوان آخرین محصولات خود را در رسته های تجهیزات پزشکی و دندانپزشکی و صنایع وابسته حوزه سلامت در این چارچوب معرض بازدید عموم قرار داده اند.تولیدکنندگان داخلی و نمایندگیهای خارجی در دو هزار و 500 مترمربع فضای نمایشگاهی تولیدات مربوط به تجهیزات پزشکی، دندانپزشکی، بیمارستانی، آزمایشگاهی، توانبخشی، بهداشتی و سلامت را به نمایش گذاشته اند.برگزاری دوره آموزشی نرم افزار مدیریت تجهیزات پزشکی و دوره آموزشی مانیتورینگ علائم پزشکی نیز از برنامه های جنبی این نمایشگاه است. نمایشگاه تجهیزات پزشکی مشهد از 19 تا 22 مهر در محل دائمی نمایشگاه بین المللی مشهد دایر است.7489/1858            "}