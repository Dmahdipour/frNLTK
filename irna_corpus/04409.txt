{"onTitr":" معاون وزیر علوم:    ","titr":" برنامه مهارت افزایی و اشتغال پذیری به دانشگاهها ابلاغ شد","describe":" اهواز - ایرنا - معاون آموزشی و تحصیلات تکمیلی وزارت علوم، تحقیقات و فناوری با اشاره نامگذاری امسال با عنوان سال مهارت افزایی و ارتقای اشتغال پذیری گفت: برنامه ریزی در راستای این موضوع به دانشگاهها ابلاغ شده و دانشجویان باید راهکارهای کارآفرینی و مهارت های عمومی  را بیاموزند.", "text":"به گزارش ایرنا دکتر مجتبی شریعتی نیاسر دوشنبه در آیین نکوداشت دانشجویان نوورود و آغاز سالی تحصیلی در سرسرای علوم دانشگاه شهید چمران اهواز اظهار داشت: این نامگذاری به این معنا است دستگاه آموزش عالی اگر چه مسئول اشتغال زایی نیست اما مسئول ارتقای اشتغال پذیری است و باید در این رابطه تلاش کند.وی افزود: امروز باید شیوه آموزش در دانشگاههای ما متحول شود و از حالت ارائه مطالب توسط استاد و امتحان دادن صرف در گذشته متحول شود زیرا ما به دنبال نوآوری در شیوه های آموزشی هستیم.شریعتی نیاسر با اشاره به چهار محور مهارت افزایی در برنامه ابلاغی به دانشگاهها افزود: فقط پرداختن به مبانی نظری در عرصه علم آموزش کار درستی نیست و دروس کاربردی باید مورد توجه ویژه قرار گیرد.معاون وزیر علوم بیان کرد: این موضوع مورد غفلت قرار گرفته است و باید راهکاری یافت شود که معلمان و دانشجویان بدانند که تلفیق مبانی نظری و عملی، مهارت افزایی ما را افزایش می دهد.وی گفت: استفاده از وقت های آزاد دانشجویان برای اخذ دروس اختیاری در طول ترم محور دوم مورد توجه است که برای ارتقای مهارت افزایی به دانشگاهها ابلاغ شده که تا 2 درس رایگان ارائه می شود و در معدل تاثیر گذار است.شریعتی نیاسر به افزایش مهارت های عمومی به عنوان دیگر محور اشاره کرد و ادامه داد: دانشگاهها به روش های مختلف برنامه هایی را تدوین می کنند که مهارت های عمومی را از طریق برگزاری کارگاهها افزایش می دهند. معاون آموزشی و تحصیلات تکمیلی وزارت علوم، تحقیقات و فناوری اضافه کرد: محور چهارم عمدتا به خود دانشگاه بستگی دارد که رصد دانش آموختگان است چون دانشگاه باید محصول خود را رصد کند که در چه جاهایی به کار گرفته می شود.وی با اشاره به رموز موفقیت در تحصیل علم با تکیه برفرمایشات امام علی (ع) اشاره کرد و اظهار داشت: تحصیل علم به پنج مولفه بستگی دارد که کنجکاوی اولین اصل است چون همواره باید بدانیم که نادانسته های ما بسیار بیشتر از دانسته ها است و اصل دوم استفاده از فرصت هاست و نباید به راحتی زمان را از دست بدهیم .شریعتی نیاسر افزود: هدفمندی و برنامه محوری، دوست یابی مناسب وتوکل به خدا از دیگر اصل های مورد تاکید است به گونه ای که دوست خوب در اعتلای بیشتر علم ما را یاری می کند.معاون وزیر علوم در ادامه گفت:  زمینه آموزش ما به قدری در حد مطلوب است که جوانان فارغ التحصیل ایران دربهترین نقاط دنیا به راحتی پذیرش می شوند چون باور دارند که سطح کیفیت آموزش عالی ایران بالاست.وی در ادامه گفت: دانشگاه شهید چمران اهواز از دانشگاههای پرافتخار آموزش عالی است و با داشتن بالغ بر 16 هزار دانشجو و 600 نفر از اساتید فرهیخته و نام آور دارای جایگاه رفیعی در سیستم آموزش عالی است.شریعتی نیاسر بیان کرد: تعداد دانشجویان از 175 هزار نفر در اوایل انقلاب اسلامی به بیش از چهار میلیون و 100 هزار نفر و تعداد استادان از کمتر از 2 هزار نفر به بالغ بر 80 هزار نفر افزایش یافته  و بیش از 2 هزار و 500 مرکز آموزش عالی در کشور فعال است.امسال سه هزار و 400 دانشجو در مقاطع کارشناسی، کارشناسی ارشد و دکتری وارد دانشگاه شهید چمران اهواز شدند.در این آیین ازخانواده امید حسینی از شهدای حادثه تروریستی اهوازدر 31 شهریورماه، دانش آموخته گروه آمار دانشکده علوم ریاضی و کامپیوتر تجلیل شد.3004/6002            "}