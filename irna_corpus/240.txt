به گزارش خبرنگار ایرنا، بهرام نصراللهی زاده روز جمعه در کمیته برنامه ریزی شهرستان دهگلان اظهار داشت: تاکنون 75 درصد پول کشاورزان گندمکار کردستانی پرداخت شده و مابقی نیز تا پایان مهر به حساب همه کشاورزان واریز می شود. وی افزود: از آنجا که کردستان، استان آخر در برداشت گندم است هر ساله در زمینه پرداخت وجه گندمکاران با مشکل مواجه می شد، اما امسال دولت در زمینه پرداخت وجه خوب عمل کرد. نصراللهی زاده در ادامه یادآور شد: بیش از 70 پروژه کوچک و بزرگ در دهگلان داریم که در سالهای مختلف تخصیص اعتبار داده شده و تعدادی که مهمتر هستند در دستور کار قرار گرفته است.وی اضافه کرد: امسال در شورای برنامه ریزی استان، پروژه های متعددی برای شهرستانها مصوب شده که با همکاری مدیران شهرستان اولویت بندی می شود  و پروژه هایی که نیاز مردم به آن بیشتر باشد، در اولویت اجرا قرار می گیرد.رئیس سازمان مدیریت و برنامه ریزی کردستان گفت: شهرستان دهگلان در حوزه فعالیتهای اقتصادی در پایاب 2 سد سورال و سنگ سیاه قابلیت تبدیل بیش از 2 هزار هکتار اراضی دیم به آبی را دارد که با بررسی وضع موجود، پیشرفت پروژه ها و امکاناتی که در شهرستان و استان است در دستور کار قرار می گیرد.نصراللهی زاده با اشاره به اینکه در حوزه ورزشی و آب شرب شهر بلبان آباد تصمیماتی گرفته شده است، افزود: احداث سالن ورزشی به زودی آغاز می شود؛ ضمن اینکه مشکل کمبود آب این شهر نیز تا زمانی که آب شرب شهرستان دهگلان از سد قوچم در کوتاه مدت تامین شود، برطرف خواهد شد.وی اضافه کرد: امسال محوطه سازی و زمین چمن مجموعه ورزشی شهید علیزاده دهگلان تکمیل و آماده می شود.رئیس سازمان مدیریت و برنامه ریزی کردستان در ادامه با اشاره به اولویت بندی پروژه ها در جذب سرمایه گذار و واگذاری پروژه ها به بخش خصوصی گفت: باید همه مقدمات فراهم شود تا سرمایه گذاران دهگلانی یا دیگر نقاط استان در این شهرستان سرمایه گذاری کنند.به گزارش ایرنا، نصراللهی زاده امروز به همراه فرماندار شهرستان دهگلان و تعدادی از مدیران کل استان در قالب سه گروه از پروژه های عمرانی، کشاورزی و فرهنگی این شهرستان با هدف رفع مشکلات این پروژه ها بازدید کرد.شهرستان دهگلان در 45 کیلومتری شرق سنندج مرکز استان کردستان قرار دارد.7345
      
      