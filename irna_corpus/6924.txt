{"onTitr":"","titr":" طرح گردشگری «تهران با تو» آغاز شد","describe":" تهران-ایرنا-تورهای ویژه دانش‌آموزی «تهران با تو» به همت شرکت تهران گشت ارغوانی وابسته به سازمان فرهنگی هنری شهرداری همزمان با روز تهران، 14 مهرماه، فعالیت خود را آغاز کرد.", "text":"به گزارش روز شنبه سازمان فرهنگی هنری شهرداری تهران، مدیرعامل و عضو هیات مدیره شرکت تهران گشت ارغوانی درباره تورهای یک روزه و نیم‌روزه «تهران با تو» گفت: از حدود 10 سال گذشته برنامه تهرانگردی توسط این سازمان راه‌اندازی شد که این تورها به صورت پراکنده فعالیت می‌کردند. سیداصغر امیرموسوی افزود: طرح گردشگری «تهران با تو» یک پروژه جدید ویژه دانش‌آموزان است که در پی امضای تفاهم‌‌نامه معاونت پرورشی و فرهنگی وزارت آموزش و پرورش با سازمان فرهنگی هنری شهرداری تهران فعالیت خود را همزمان با هفته تهران آغاز کرده است.وی با اشاره به اینکه مخاطب طرح گردشگری «تهران با تو» در مرحله نخست آموزش و پروش است، اظهارداشت: در این تورها دانش‌‌آموزان در تمامی مقاطع از مدرسه‌های دولتی و غیردولتی می‌توانند با تخفیف از بسته‌های متفاوت تهرانگردی بهره مند شوند.مدیرعامل و عضو هیات مدیره شرکت تهران گشت ارغوانی گفت: مخاطبان غیردانش‌آموزی نیز می‌توانند با مراجعه به سایت «تهران با تو» از تورهای دیگر تهرانگردی استفاده کنند.امیرموسوی با بیان اینکه برای این تورهای گردشگری 27 مسیر به قیمت 22 تا 44 هزار تومان طراحی شده، افزود: بخشی از خدمات این تورها رایگان است و بخشی از آن با تخفیف‌‌های 50 تا 60 درصدی همراه است. وی با اشاره به اینکه برای هر گروه سنی یک بسته متفاوت تهرانگردی طراحی شده، افزود: تورهای دانش‌آموزی «تهران با تو» با موضوع‌های مختلف و با عنوان‌هایی همچون باستان‌شناسی، تاریخ سینما، شهر زیست‌پذیر، ری گردی و... نام‌گذاری شده است.مدیرعامل شرکت تهران گشت ارغوانی اظهارداشت: این تورها با حضور راهنمایان متخصصی برگزار می‌شود که با نگاه دانش‌آموزی آشنا هستند و می‌توانند به خوبی دانش‌آموزان را با تاریخ تهران آشنا کنند. امیرموسوی، توجه به یک سفر ایمن را از مهم‌ترین اهداف طرح گردشگری «تهران با تو» عنوان کرد و گفت: به همین دلیل برای انتخاب راننده و وسیله نقلیه شرایط استانداردی در نظر گرفته شده است.وی افزود: در سال‌های گذشته شهرداری تهران تورهای تهرانگردی در نوروز را با عنوان‌هایی همچون «مهمان تهران» و « تهرانگردی» از طریق معاونت اجتماعی شهرداری تهران برگزار می‌کرد اما این برنامه برای جمعیت تهران کفایت نمی‌کند و نیازمند این است که در طول سال انجام شود و در این راستا این تور گردشگری «تهران با تو» را با مخاطب دانش‌آموزان آغاز کردیم.مدیرعامل شرکت تهران گشت ارغوانی ارتقای اطلاعات خانواده‌های تهرانی از فرهنگ و تاریخ تهران را از دیگر اهداف تورهای تهرانگردی عنوان کرد و گفت: اطلاعات تورهای دانش‌آموزی از طریق فرهنگسراها به مدارس مناطق منتقل می‌شود و مدرسه‌ها با ارتباط با مدیریت فرهنگی هنری هر منطقه می‌توانند برای ثبت نام در این برنامه ثبت نام کنند. مخاطبان می‌توانند با مراجعه به نشانی اینترنتی tehranbato.farhangsara.ir از جزئیات تورهای گردشگری «تهران با تو» مطلع شوند.تهرام/7245/ 1539            "}