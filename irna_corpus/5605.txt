{"onTitr":" بازیهای پاراآسیایی 2018 جاکارتا؛    ","titr":" سلطانی‌فر: ایزدیار با اقتدار قهرمان شد","describe":" جاکارتا- ایرنا- وزیر ورزش و جوانان با ابراز خرسندی از قهرمانی شناگر ایرانی در بازی‌های پاراآسیایی 2018 تأکید کرد: شاهین ایزدیار با عزت و اقتدار موفق به کسب مدال طلا شد.", "text":"به گزارش خبرنگار اعزامی ایرنا، مسعود سلطانی‌فر امروز (یکشنبه) به دنبال قهرمانی ایزدیار در ماده 100 پروانه مسابقات شنای بازی‌های پاراآسیایی 2018 ضمن بیان این مطلب اظهار داشت: کسب مدال طلای ایزدیار را که نخستین مدال طلای کاروان ایران بود، تبریک می‌گویم. انصافاً مسابقه خیلی مهیج و رقابت بسیار نزدیکی بود. شاهین با نفر دوم این بخش حدود 54 صدم ثانیه فاصله داشت و با عزت و اقتدار توانست قهرمان شود.وی کاروان ایران در سومین دوره بازی‌های پاراآسیایی را کاروانی بسیار مجهز، آماده، باانگیزه و مصمم دانست و گفت: ما امیدواریم همان‌طور که بچه‌های‌مان در بازی‌های آسیایی 2018 توانستند، بیشترین مدال را در بازی‌های آسیایی بعد از پیروزی انقلاب کسب کنند، در اینجا هم بچه‌های پارالمپیکی افتخار بچه‌های المپیکی را تکمیل کنند. وزیر ورزش و جوانان با یادآوری اینکه ورزشکاران پارالمپیکی ایران بعد از بازی‌های پاراآسیایی گوانگژو روندی روبه رشد داشته‌اند، خاطر نشان کرد: در گوانگژو 27 مدال طلا و مجموع 80 مدال را کسب کردیم. در اینچئون 27 طلا و مجموع 120 مدال کسب کردیم. آقای خسروی‌وفا و بچه‌های دست‌اندرکار پاراآسیایی به ما قول داده‌اند حمله کنند برای مقام سوم، چون ما در دو دوره گذشته پاراآسیایی چهارم شدیم. البته ما به لحاظ تعداد ورزشکار و ملاحظات فرهنگی که برای حضور در برخی از رشته‌ها داریم، محدودیت‌هایی در مقایسه با کاروان‌های چین، کره و ژاپن داریم. آنها کاروان‌های گسترده‌ای دارند.سلطانی‌فر با تمجید دوباره از کاروان ایران در بازی‌های پاراآسیایی 2018 گفت: بازی‌های پاراآسیایی آوردگاه انسان‌های بااراده است، انسان‌هایی که بر خلاف تصور ظاهری که همه فکر می‌کنند معلولیت دارند، خیلی با انگیزه و اراده تلاش می‌کنند، تا نام ایران را پرآوازه و برای ملت ایران افتخار کسب کنند، عزت و غرور ملی را بالا ببرند و باعث وحدت ملی مردم شوند.وی یادآور شد: خوشبختانه در سال 97 سال پررویدادی را داشتیم. در ابتدا پیروزی‌های درخشان تیم ملی فوتبال در جام جهانی 2018 را شاهد بودیم و در آنجا استثنایی‌ترین نتایج در گروه مرگ کسب شد. بعد از آن بچه‌های ما در بازی‌های آسیایی توانستند افتخارآفرینی کنند و در خیلی از رشته‌ها نتایج تاریخی از خود برجای گذاشتند. در برخی از رشته‌ها 30 سال، 40 سال یا 50 سال بود مدال نیاورده بودیم که بچه‌ها در بازی‌های آسیایی 2018 موفق به کسب مدال شدند. من به نتایج کاروان پاراآسیایی ایران در اندونزی خیلی خوش‌بین هستم.وزیر ورزش و جوانان همچنین اظهار کرد: امروز در محل برگزاری مسابقات و دهکده که ورزشکاران را می‌دیدم همه مصمم و بااراده بودند و به دنبال این هستند که موجبات عزت ایران و ایرانی را فراهم آورند.سلطانی‌فر در مورد نحوه پرداخت جوایز نقدی به ورزشکاران افتخارآفرین در پاراآسیایی هم گفت: جوایز نقدی را کمیته پارالمپیک براساس ضوابطی که دارد، پرداخت خواهد کرد. پاداش‌های دیگر را ما پرداخت خواهیم کرد.سومین دوره بازی های پاراآسیایی با حضور 2 هزار و 880 ورزشکار در قالب 41 کاروان ورزشی از 14 مهر در جاکارتا اندونزی آغاز شده و تا 21 مهر ادامه دارد.ورزشی ** 2052**9118**1584            "}