{"onTitr":"","titr":" تداوم حضور آمریکا در افغانستان مانعی برای صلح","describe":" کابل - ایرنا - گروه طالبان پیوسته حضور نظامیان خارجی به فرماندهی آمریکا را در افغانستان دلیل بنیادی جنگ خود برشمرده اند و واشنگتن در حالی که از تلاش برای صلح سخن می گویند همواره بر تداوم حضور بدون قید زمان تاکید دارد و این دو خط موازی، ریلی شده برای حرکت قطار ناامنی به ناکجاآباد.", "text":"به گزارش ایرنا، آمریکایی ها پس از نزدیک به 18 سال حضور در افغانستان و نقشی که در بهانه تداوم جنگ و کشتار مردم در این کشور نزد گروه های تروریستی دارند، به آنچه مبارزه با تروریسم و تأمین امنیت و صلح از راه جنگ بود و می خواستند، نرسیدند و بتازگی تلاش هایی را برای رسیدن به اهداف از محل گفت و گو برای صلح دنبال می کنند که البته هر چند وقت یک بار باز رشته ها را پنبه می کنند.آمریکا در راستا پیگیری صلح بتازگی «زلمی خلیل زاد» دیپلمات افغانی الاصل آمریکایی را که سابقه سفیری آن کشور را در افغانستان دارد برای پیشبرد امور گفت و گوها با طالبان مامور کرد که وی هم دیدارهایی با مقامات پاکستان و افغان داشته و کار خود را بصورت رسمی برای رسیدن به این هدف آغاز کرده است.اما هم زمان با این تحرکات ، اظهاراتی توسط برخی از مقامات آمریکا مطرح می شود که بیانگر تناقض عملکردی آنها و تعارض میان صلح و جنگ است و تلاش های صلح را تحت شعاع قرار داده و افق تیره ای برای آینده افغانستان ترسیم می کند.ژنرال «آستین اسکات میلر» فرمانده آمریکایی نظامیان خارجی در افغانستان که 11 شهریور ماه گذشته این مسئولیت را برعهده گرفته ، دو روز پیش در وزارت دفاع آمریکا اعلام کرد که بهترین راه برای طالبان گفت و گوی صلح است و آنها نمی توانند انتظار بکشند که ما از افغانستان خارج شویم.میلر درباره حضور نظامیان غربی در افغانستان نیز گفت که آنها برای تأمین امنیت شهروندان خود در این کشور حضور دارند و هر کشوری در افغانستان بدنبال منافع خود است که این استدلال تعیین هر زمانی را برای خروج نظامیان آمریکا ناممکن می کند.این گفته های میلر نشان می دهد که آنها تصمیم به حضوری بلند مدت در افغانستان دارند و تلاش می کنند با حفظ حضور خود با طالبان گفت و گو کنند و این خواسته را با خشونت جنگ با طالبان می خواهند تامین کنند.«ذبیح الله مجاهد» یکی از سخنگویان گروه تروریستی طالبان در پاسخ به این اظهارت میلر در صفحه اجتماعی خود نوشت که ما از اول می دانستیم که آمریکایی ها با سلاح های پیشرفته و فناوری جدید خود برای اشغال افغانستان آمده اند و قصد حضوری بلند مدت در این کشور را داشتند.وی مدعی شده است که اما در این طرف نیز مردم با احساس و غیرتمندی وجود دارد که به جهانیان درس متانت، صبر و پایداری داده است و همین موضوع باعث شکست و رسوایی آمریکایی ها در افغانستان شده و آبروی آنها را در صفر ضرب کرده است.مجاهد افزده است که طی 17 سال حضور آمریکایی ها در افغانستان هزاران نظامی آنها کشته، مجروح شدند و به اقتصاد آمریکا آسیب وارد شده و هیچ پیشرفتی هم نداشته اند که خود این ها بیانگر شکست آمریکایی ها است.مجاهد راهبردهای متفاوت آمریکا را در افغانستان ناکارا خواند و گفت که موضع متضاد رهبران آنها نشانگر سردرگمی آنها در جنگ و صلح افغانستان است و طالبان تا شکست کامل با آمریکایی ها مبارزه خواهد کرد.وی خطاب به میلر نوشته است که تازه در این سمت گماشته شدی و از تاریخ افغانستان نیز آگاهی نداری زیرا افغان ها تاکنون دو ابرقدرت دیگر را از جمله انگلیس و شوروی شکست داده اند و آمریکایی ها نیز سومی خواهند بود.تنها این رجز خوانی های دو طرف درگیری نیست که باعث افزایش نگرانی مردم افغانستان می شود بلکه همزمان با تاکید آمریکا برای مبارزه با طالبان ، گروه تروریستی دیگری مانند داعش در افغانستان به شکل گسترده حضور یافته و حملات این گروه تکفیری به مساجد و مراکز آموزشی چند برابر شده است.پیش از این نیز برخی افراد درافغانستان مطرح کرده بودند که با صلح میان طالبان و آمریکا باز هم احتمال دارد افراد تندرو و جنگجویان دیگر  گروه ها به استخدام داعش درآیند و این بار جنگ خطرناکتری به رهبری داعش ادامه یابد.«محمد عارف رحمانی» نماینده استان غزنی در مجلس نمایندگان افغانستان بر این باور است که نگاه به گذشته شبکه حقانی که یک بخش تندرو گروه طالبان در سال های اخبر بودند و خطرناک ترین حملات را علیه نیروهای افغان و خارجی انجام می دادند و قیاس آن با شرایط امروز خود باعث نگرانی است.وی می گوید که در سه سال اخیر نام این گروه در حملات خونین و مرگبار در افغانستان شنیده نمی شود و به جای آن از داعش به عنوان مسئول بسیاری از حملات یاد می شود که این وضع سبب می شود سوال کنیم نیروهای حقانی که بین چهار تا 12 هزار نفر بودند ، الان کجا رفته اند و بعد شک کنیم که شاید آنها هستند که داعش شده اند.«امرالله صالح» رئیس سابق اداره امنیت ملی افغانستان هم در گذشته گفته بود که داعش پوشش جدیدی برای شبکه حقانی است و تنها نام خود را تغییر داده اند. مردم افغانستان در تبادل سخنان میان طالبان و آمریکا خود را به جنگ نزدیکتر احساس می کنند تا به صلح زیرا دو طرف پیوسته تنها بر مواضع جنگ طلبانه خود تاکید دارند.هشدارهایی که به یکدیگر می دهند بیشتر نشانه تداوم جنگ است تا وقوع صلح ، مدام آمریکایی ها به طالبان می رساند که قصد خروج از افغانستان را که مهمترین محور مطالبات طالبان است، ندارند و طالبان نیز که مدعی است ساکن افغانستان است و جایی برای رفتن و قصدی هم برای آن ندارد به توان مقابله خود و سابقه شکست ابرقدرت ها در افغانستان اشاره می کند.طالبان بر آمادگی خود برای جنگ تا خروج آخرین نیروی خارجی تاکید دارد و آمریکا بر ماندنش تا آخرین طالب  و این رویکرد هیچ آینده روشنی را برای صلح ترسیم نمی کند و متاسفانه در این میان تنها مردم  افغانستان هستند که بیشترین هزینه متحمل می شوند.آساق*291*1104**1663**            "}