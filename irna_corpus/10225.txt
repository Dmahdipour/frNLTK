{"onTitr":"","titr":" 80درصد خدمات تامین اجتماعی به صورت الکترونیکی ارایه می شود","describe":" تبریز - ایرنا - مدیرکل تامین اجتماعی آذربایجان شرقی خدمات سازمان به مشتریان را 22 خدمت اعلام کرد و گفت: هم اکنون 80 درصد خدمات به صورت الکترونیکی و غیرحضوری ارایه می شود.", "text":"جعفر سمساری روز چهارشنبه با حضور در خبرگزاری جمهوری اسلامی مرکز تبریز با بیان اینکه خدمات غیرحضوری طی سه سال گذشته گسترش یافته است، اظهار داشت: خدمات الکترونیکی تامین اجتماعی به اندازه 20 سال خدمت سازمان است.وی با بیان اینکه در چشم انداز 1404، سازمان چابک، پویا و پاکدست تنظیم شده است، افزود: تعامل سازمان با تشکل های کارگری و کارفرمایی در سطح بسیار خوبی است.سمساری با تاکید بر اینکه مشکل خاصی با هیچ کدام از تشکل های کارگری و کارفرمایی نداریم و همواره تعامل گرایی را رویکرد اصلی سازمان قرار داده ایم، گفت: تلاش می کنیم که خدمات سازمان به موقع و با کیفیت خوب به دست بیمه شدگان برسد.مدیرکل تامین اجتماعی آذربایجان شرقی الکترونیکی کردن خدمات را رویکرد اصلی سازمان اعلام کرد و گفت: هم اکنون بیش از 90 درصد فیش های صادره به صورت غیرحضوری است.وی با بیان اینکه 53 درصد جمعیت استان آذربایجان شرقی تحت پوشش سازمان قرار دارند، اظهار داشت: هدف سازمان حفظ اشتغال موجود است و با مشوق های در نظر گرفته شده به دنبال افزایش اشتغال نیز هستیم.سمساری مستمری بگیران استان را 167 هزار نفر اعلام کرد و افزود: این افراد ماهانه 210 میلیارد تومان تعهد بلند مدت از سازمان دریافت می کنند.6132/3071            "}