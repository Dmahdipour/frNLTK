{"onTitr":"","titr":" یک طاووسک کمیاب به محیط زیست اسفراین تحویل شد","describe":" بجنورد - ایرنا - رئیس اداره حفاظت محیط زیست اسفراین گفت: یک قطعه پرنده کمیاب و در معرض انقراض «طاووسک» توسط یک دوستدار محیط زیست به این اداره تحویل شد.", "text":"روح الله لایق روز سه شنبه در گفت و گو با خبرنگار ایرنا اظهار داشت: این شهروند اسفراینی دیروز این پرنده کمیاب را در حوالی تصفیه خانه فاضلاب این شهر زخمی پیدا کرده بود. وی افزود: طاووسک جزو پرندگان مهاجری است که در این فصل از سیبری به مناطق جنوبی مهاجرت می کند و گاهی نیز برای استراحت در آبگیرها و برکه های این شهرستان توقف می کند.لایق گفت: پرنده زخمی اکنون در اداره محیط زیست اسفراین تحت مراقبت و تیمار است و پس از بهبود، در آبگیرهای حوالی سد اسفراین رهاسازی خواهد شد. رئیس حفاظت محیط زیست اسفراین افزود: طاووسک، از پرندگان بومی گیلان، مازندران، جلگه خوزستان و سیستان و بلوچستان است که در خطه گیلان به دلیل خشکیدن نیزارها و شکار بی رویه در معرض انقراض قرار گرفته و شکار آن ممنوع شده است. به گزارش ایرنا، طاووسک از خانواده یلوه و راسته درناسانان، پرنده ای بسیار محتاط است که معمولاً خود را از چشم ها مخفی ساخته و کمتر در فضای باز دیده می‌شود. رنگ پر و بال این گونه به طور کلی آبی مایل به بنفش است که در سطح پشت پررنگ‌تر و روی گلو و سینه‌اش جلای فیروزه‌ای دارد. پوشپرهای زیر دم طاووسک سفید خالص است و پاهای قرمزش دراز و پنجه‌هایی با انگشتانی بلند دارد به طوری که وی را قادر می‌سازد تا بر روی برگ‌ها و گیاهان شناور به خوبی راه رفته و غذای خود را جستجو کند. شهرستان 120 هزار نفری اسفراین در جنوب شرقی بجنورد، با داشتن 2 منطقه حفاظت شده، یک منطقه شکارممنوع و 2 پارک ملی سالوک و ساریگل با وسعت حدود 50 هزار هکتار از ذخیره گاه های غنی گیاهی و جانوری کشور محسوب می شود.این منطقه از زیستگاه های پلنگ ایرانی است و از لحاظ پراکنش پلنگ، دارای جمعیت قابل توجهی از این گونه ارزشمند و در معرض خطر است.پلنگ، گراز، میش و قوچ اوریال، آهو، گربه پالاس، پازن، سمور سنگی، بز و انواع سهره، سارگپه، بحری و خز، کفچه مار، افعی و مار آتشی از گونه های جانوری پارک های ملی سالوک و ساریگل هستند.5132/7189            "}