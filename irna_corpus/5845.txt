{"onTitr":"","titr":" تاثیر تکنولوژی در تقویت اقتصاد کشاورزی جنوب کرمان","describe":" جیرفت – ایرنا – استفاده از تکنولوژی های جدید طی سالهای اخیر تحول شگرفی در بهره وری بخش کشاورزی ایجاد کرده به گونه ای که امروز تاثیر آن در تقویت و پایداری اقتصاد کشاورزی جنوب کرمان غیر قابل انکار است.", "text":"به گزارش ایرنا، از آنجا که جنوب استان کرمان یکی از قطب های مهم کشاورزی کشور به شمار می رود می طلبد با استفاده از امکانات و ماشین آلات جدید در عرصه کشاورزی شاهد کسب درآمد بیشتر کشاورزان و افزایش میزان تولید و همچنین کاهش مصرف آب باشیم.می دانیم کشاورزی فراگیرترین و اساسی ترین فعالیت انسانی محسوب می شود که مستقیما با نیازهای فوری و حیاتی بشر در ارتباط  بوده و اصولا هیچ نوع آبادانی و شهرنشینی بدون فعالیت بخش کشاورزی، متصور نیست و همچنین تاثیرات زیست محیطی کشاورزی در متعادل سازی اقلیم های جغرافیایی خشن، تامین فضای سبز، نشاط انگیزی و فرح بخشی کشت و کار در کنار کارکرد حیاتی و غذایی، بسیار بزرگ و برجسته است. از روزگاران گذشته تاکنون همواره  پاره ای از فعالیت های اقتصادی انسان متوجه و متمرکز بخش کشاورزی بوده و اقتصاد کشاورزی، پیوسته ابعاد و ارقام بزرگی را در یک نظام اقتصادی به خود اختصاص داده و سهم قابل توجهی از اشتغال نیز متعلق به این بخش است. محصولات عمده کشاورزی که گاها مصرف خوراکی داشته نظیر گوشت، گندم، جو، دانه های روغنی، ذرت، چای، برنج و برخی دیگر از اقلام که به عنوان مواد اولیه در صنایع مختلف به کارگرفته می شوند، امروزه حجم قابل توجهی از تجارت جهانی را تشکیل داده است و بنا به گفته کارشناسان، تأمین امنیت پایدار غذایی به عنوان سیاستی حیاتی برای دولت ها از سویی و حضور قوی در بازار بزرگ تجارت فرآورده های کشاورزی و همچنین تضمین پایداری منابع طبیعی و محیط زیست منوط و مشروط به استفاده از فناوری های نوین در کشاورزی است.**اختصاص 50 دستگاه کاشت خودکار غلات به جنوب کرمان رئیس اداره امور فن آوری های مکانیزه سازمان جهاد کشاورزی جنوب کرمان در گفت و گو با خبرنگار ایرنا اظهار داشت: با توجه به افزایش سطح زیرکشت محصولات زراعی در منطقه جنوب کرمان به صورت مکانیزه، درسال گذشته تعداد 50 دستگاه کاشت غلات و دانه های روغنی با پیگیری اداره امور فن آوری های مکانیزه از سوی وزارت جهاد کشاورزی به این منطقه اختصاص یافت.علی محمودی با اشاره به برگزاری کارگاه واسنجی ماشین آلات کشاورزی برای کشاورزان جنوب کرمان گفت:در این کارگاه وسایل مدرن کشاورزی و شیوه های نوین کشاورزی برای بهره وری بیشتر و کاهش مصرف آب به کشاورزان آموزش داده شد. وی افزود: کارگاه آموزشی یکروزه  واسنجی (کالیبراسیون) دستگاه های کشاورزی با هدف آشنایی بهتر با کارکرد این دسته از دستگاه ها و در نهایت انجام کشت مکانیزه مناسب، برای مسئولان مراکز جهاد کشاورزی، کارشناسان مکانیزاسیون و زراعت و کشاورزان هفت شهرستان جنوبی استان کرمان برگزار شد. رئیس اداره امور فن آوری های مکانیزه سازمان جهاد کشاورزی جنوب کرمان گفت: امید داریم با برگزاری اینگونه دوره ها بتوانیم در توسعه کشاورزی منطقه گامی مثبت برداریم.**استفاده از دستگاه مکانیزه سیب کار ترکیبی در عنبرآباد مدیر جهاد کشاورزی عنبرآباد نیز گفت: برای اولین بار به صورت پایلوت در منطقه جنوب کرمان از دستگاه سیب کار ترکیبی مدرن استفاده شد.محسن طاهری افزود: این دستگاه کارنده یک تکنولوژی جدید در کاشت سیب زمینی به شمار می رود و در واقع ترکیب سه دستگاه در قالب یک دستگاه است.وی ادامه داد: این دستگاه عملیات کاشت غده، کود، تشکیل جوی و پشته ها را به طور همزمان انجام می دهد.طاهری تصریح کرد: دستگاه کارنده سیب زمینی GRANRIF گرانریف مجهز به 2 مخزن جداگانه کود بوده که 2 نوع کود حیوانی و شیمیایی را با 2 نسبت متفاوت در سطح زمین توزیع می کند.مدیر جهاد کشاورزی عنبرآباد گفت: استفاده از این دستگاه برای کاشت سیب زمینب در مقایسه با روش های سنتی سبب هدر رفت کمتر زمین و همچنین صرفه جویی در مصرف آب شده و درنتیجه، تسریع در سبز شدن بوته ها و نهایتا افزایش عملکرد محصول را رقم خواهد زد.وی با بیان اینکه دستگاه کارنده سیب زمینی گرانریف برای نخستین بار در جنوب کرمان استفاده می شود، اظهار داشت: پیشنهاد خرید این دستگاه پس از بررسی و تحقیق توسط کارشناسان جهاد کشاورزی عنبرآباد به یکی از کشاورزان پیشرو سیب زمینی کار عنبرآباد ارائه و دستگاه توسط این کشاورز خریداری شد.این کارشناس کشاورزی بیان کرد: با توجه به مزیت های بالای این دستگاه در زمینه کشت سیب زمینی، استفاده از آن به کشاورزان سیب زمینی کار توصیه می شود.طاهری گفت: بر اساس برنامه سازمان جهاد کشاورزی جنوب کرمان، سطح زیر کشت محصول سیب زمینی یکهزار و 500 هکتار اعلام شده و همچنین بر اساس پیش بینی کارشناسان کشاورزی از این میزان سطح زیر کشت 45 هزار تن سیب زمینی برداشت خواهد شد.**لزوم همگام بودن کشاورزان با تکنولوژیکارشناس کشاورزی جنوب کرمان هم گفت: کشاورزی مدرن سبب بهره وری بیشتر برای کشاورز می شود از این رو همگام بودن کشاورزان با تکنولوژی روز از ضروریات این بخش به شمار می رود.حسین مسلمی افزود: استفاده از تکنولوژی روز شاید هزینه بر باشد ولی سبب بهره وری بیشتر کشاورز در زمینه تولید شده و قیمت تمام شده محصول را به خوبی کاهش می دهد.کارشناس کشاورزی اظهار داشت: صنعت کشاورزی یکی از تأثیر پذیرترین صنایع از دگردیسی دیجیتال و پیشرفت فناوری است.**ضرورت پرداخت تسهیلات برای خرید تکنولوژی به کشاورزانکشاورز جیرفتی به ایرنا گفت: سازمان جهاد کشاورزی تسهیلات با بهره کم و مدت زمان بازپرداخت طولانی برای خرید ماشین آلات با تکنولوژی روز به کشاورزان پرداخت کند.علی نعمتی افزود: واضح است که تمامی کشاورزان منطقه قادر به خرید این دستگاه های مدرن نبوده و نیازمند حمایت مالی از سوی دولت هستند.جنوب کرمان دارای اقلیم متنوعی است و با وجود گرمسیر بودن، مناطق کوهستانی و سردسیر قابل توجهی دارد، این خطه دارای بزرگترین گلخانه های طبیعی جهان بوده که سالانه محصولات کشاورزی زیادی از این گلخانه ها به سایر نقاط کشور صادر می شود اما جای خالی ماشین آلات مدرن و مکانیزه در مزارع کشاورزی این دیار همچنان احساس می شود.سازمان جهاد کشاورزی جنوب کرمان هفت شهرستان جیرفت، کهنوج، عنبرآباد، قلعه گنج، منوجان، رودبارجنوب و فاریاب را پوشش می دهد و سالانه بیش از چهار و نیم میلیون تن انواع محصولات کشاورزی در این هفت شهرستان تولید می شود.گزارش: هادی شفیعی مجاز7450/7429/ 5054            "}