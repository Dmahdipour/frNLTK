{"onTitr":"","titr":" پای شرکت های دانش بنیان حوزه کشاورزی ایران به آفریقا باز شد","describe":" تهران- ایرنا-به منظور ایجاد بستر مناسب برای فعالیت شرکت‌های دانش بنیان حوزه کشاورزی ایران در قاره آفریقا، تفاهم‌نامه ای بین ستاد توسعه زیست‌فناوری معاونت علمی و فناوری ریاست جمهوری و شرکت هلدینگ ایران – اوگاندا امضا شد.", "text":"به گزارش روز یکشنبه گروه علمی ایرنا از معاونت علمی و فناوری ریاست جمهوری، این تفاهم‌نامه بین ستاد توسعه زیست‌فناوری به نمایندگی مصطفی قانعی دبیر ستاد توسعه زیست فناوری معاونت علمی و شرکت هلدینگ ایران - اوگاندا به نمایندگی سید محمدعلی موسوی به امضا رسید.در این تفاهم نامه آمده است که ستاد توسعه زیست‌فناوری معاونت علمی به عنوان نهاد متولی زیست‌‌فناوری در ایران از شرکت‌های حوزه زیست‌فناوری کشاورزی در قاره آفریقا با هدف «بسترسازی برای حضور دائمی شرکت‌های دانش بنیان زیست فناوری ایرانی در حوزه کشاورزی از طریق ایجاد مزارع نمایشی کشاورزی و فضاهای متناسب»، « فراهم کردن بستر شتاب‌دهی صادرات شرکت‌های دانش بنیان  زیست فناوری کشاورزی ایرانی در کشور اوگاندا»، «ترویج زیست‌فناوری کشاورزی در کشور اوگاندا از طریق معرفی روش کشاورزی زیستی»، « فراهم کردن زمینه انتقال دانش فنی و قراردادهای انتقال فناوری بین ایران و اوگاندا در حوزه زیست فناوری کشاورزی» و «انجام مطالعات دقیق در حوزه کشاورزی در  آفریقا و به خصوص در کشور اوگاندا جهت فراهم آوردن امکان گسترش همکاری های ایران و اوگاندا در حوزه کشاورزی مدرن» حمایت می کند.بر اساس این گزارش، اعتبار این تفاهمنامه سه سال و با اعلام قبلی یکی از طرفین قابل فسخ و با توافق طرفین قابل تمدید خواهد بود.علاقه مندان برای کسب اطلاعات بیشتر می توانند به سایت اینترنتی ستاد توسعه زیست فناوری معاونت علمی به نشانی http://biodc.isti.ir مراجعه کنند.علمی ** 1836 **2017            "}