{"onTitr":"","titr":" آیت الله مکارم شیرازی: برخی موکب ها در مرزها مستقر شوند","describe":" قم - ایرنا - آیت الله ناصر مکارم شیرازی از مراجع تقلید با بیان این که روا نیست زائران اربعین در مرزها دچار مشکل باشند، اقبال گروه های مردمی برای دائر کردن موکب در این ایام را مورد اشاره قرار داد و خواستار استقرار برخی موکب ها در مرزهای کشور شد.", "text":"به گزارش ایرنا ، پایگاه اطلاع رسانی آیت الله مکارم شیرازی روز دوشنبه اعلام کرد که وی در دیدار دست اندرکاران کمیته فرهنگی ستاد اربعین، افزود: برخی معتقدند تعداد موکب ها در مسیر نجف به کربلا بیش از حد نیاز است، بنابراین لازم است تعدادی از این موکب ها در مرزها مستقر شده و خدمات رسانی لازم را به زائران اربعین انجام دهند.وی از عاشورا و اربعین به عنوان رمز بقای شیعه یاد کرد و گفت: مذاهب دیگر چنین سرمایه گرانسنگی در اختیار ندارند؛ دشمنان، معاندان و بدخواهان هرچه تلاش کنند نمی توانند جلوی عاشورا و اربعین را بگیرند.آیت الله مکارم شیرازی با تاکید بر استفاده حداکثری و درست از این ظرفیت، توجه به جنبه های فرهنگی اربعین را مهم قلمداد کرد و افزود: باید فلسفه زیارت ائمه(ع) را برای مردم تبیین کرد؛ اربعین باید یک کلاس معرفت افزایی باشد.وی با بیان این که اربعین ظرفیت زیادی دارد و نباید به کارها و برنامه هایی که در سالیان گذشته انجام شده، بسنده کرد، گفت: هر سال باید با خلاقیت و ابتکارات جدید، برنامه های بهتری برای شرکت کنندگان در این مراسم باشکوه تدارک دید.این مرجع تقلید در ادامه به عصبانیت وهابی ها از شکوه راهپیمایی و زیارت اربعین اشاره کرد و افزود: وهابی ها از برنامه اربعین، عاشورا و زیارت قبور ائمه(ع) بسیار عصبانی و ناراحت هستند و به نوعی به سیم آخر زده و کسانی که در این آیین ها شرکت می کنند را تکفیر می کنند، ولی به گفته آن ها اعتنا نمی کنند.آیت الله مکارم شیرازی همچنین بر لزوم احترام به قوانین و مقررات کشور دوست، برادر، همسایه و مسلمان عراق از سوی زائران اربعین تاکید کرد و گفت: باید از میزبانی و میهمان نوازی آنها قدردانی کنیم ،به قوانینشان احترام بگذاریم و با آنها همکاری کنیم.وی همچنین بر لزوم پرهیز از اسراف در ایام اربعین و پذیرایی از زائران تاکید کرد.این مرجع تقلید بر لزوم مراقبت نسبت به شیطنت ها در ایام راهپیمایی اربعین و سوء استفاده های احتمالی تاکید و تصریح کرد: نباید اجازه داد در این ایام ترویج جمعیت خاص و یا شخصیتی صورت گیرد، بسیاری هستند که در این ایام شیطنت می کنند و سراغ مسائل شخصی می روند، اینها ضربه می زند و باید تلاش شود جلوی آن گرفته شود.آیت الله مکارم شیرازی در پایان با اشاره به حضور شمار زیادی از اصحاب رسانه و خبرنگاران داخلی و خارجی در برنامه راهپیمایی اربعین، ابراز امیدواری کرد که فعالان عرصه رسانه بتوانند به خوبی پیام اربعین را منتقل کنند.1175            "}