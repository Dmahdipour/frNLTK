مسئول روابط عمومی اداره کل ورزش و جوانان گیلان روز جمعه در مصاحبه با خبرنگار ایرنا اظهار داشت: صابر رحیم پور که به همراه تیم دوچرخه سواری رشته اسپرینت  ایران در رقابت های پاراآسایی 2018 اندونزی به مرحله رده بندی راه یافته بود، از کسب مدال در این دور بازماندند.   سعید علیپور افزود: رحیم پور ورزشکار شایسته گیلانی به همراه تیم اسپرینت ایران در مرحله رده بندی و برای کسب مدال برنز رو در روی تیم اندونزی میزبان این دوره از مسابقات قرار گرفتند که با شکست در این مرحله ، به مقام چهارم دست یافتند.   وی ادامه داد: صابر رحیم پور ملی پوش گیلانی تیم دوچرخه سواری ایران به همراه بهرام سلیمانی و مهدی محمدی در رشته اسپرینت با حریفان خود به رقابت پرداختند که در نهابت مقام چهارم بازی های پاراآسیایی 2018 را کسب کردند.   وی خاطرنشان کرد: در این رشته و در مسابقه فینال ، تیم های دوچرخه سواری چین و مالزی برای کسب مقام قهرمانی به مصاف هم رفتند که تیم چین موفق به شکست مالزی شد تا یک مدال طلای دیگر به جمع مدال هایش اضافه کند.      وی بیان کرد: روز پنجشنبه و در جریان این رقابت ها ، میثم علیپور بازیکن تیم ملی والیبال نشسته ایران با درخشش در رقابت های پارا آسیایی موفق به کسب عنوان قهرمانی و مدال طلای این دوره از مسابقات شد و همچنین مهری فلاحی دیگر ورزشکار شایسته گیلانی حاضر در بازی های پارا آسیایی 2018 اندونزی با تیم ملی والیبال نشسته بانوان ایران موق به کسب مقام نایب قهرمانی شد و مدال نقره این دوره از مسابقات را بر گردن آویخت.    مسئول روابط عمومی اداره کل ورزش و جوانان گیلان یادآور شد: همچنین فهیمه عباسی و راضیه کاظم پور در رشته بوچیا، سامان رضی در رشته وزنه برداری قدرتی ، نادر عیوضی در رشته قایقرانی و زهرا غلامزاده در رشته تیراندازی دیگر ورزشکاران گیلانی همراه کاروان ورزشی ایران در بازی های پاراآسیایی 208 اندونزی حضور دارند.    در دوره گذشته بازی های پاراآسیایی در اینچئون کره جنوبی ورزشکاران گیلانی موفق به کسب چهار مدال طلا و دو مدال نقره شده بودند که صادق حسنی و رسول آتش افروز از گیلان به همراه تیم فوتبال هفت نفره و مرتضی رمضانی دیگر ورزشکار گیلانی نیز همراه با تیم فوتبال پنج نفره ایران به مدال طلا و عنوان قهرمانی بازی های پاراآسیای 2014 رسیده بودند.    میثم علیپور نیز که در این دوره هم حضور دارد، به همراه تیم والیبال نشسته ایران به مدال طلای رقابت های پاراآسیایی اینچئون دست یافت، مهری فلاحی مدال نقره در رشته تیمی والیبال نشسته بانوان را کسب کرد و در وزنه برداری قدرتی نیز سامان رضی در دسته 97 کیلوگرم مردان توانست به مدال نقره بازی های پاراآسیایی 2014 دست یابد. 7285 /6030
      
      