{"onTitr":"","titr":" کمبود نیرو معضل جدی کانون پرورش فکری کودکان خمین است","describe":" خمین - ایرنا - نماینده مراکز کانون پرورش فکری کودک ونوجوان خمین گفت: کمبود 1 نیروی متخصص کار با کودک و نوجوان یکی از معضلات جدی این نهاد آموزشی در این شهرستان است.", "text":"« فاطمه عبدی» روز یکشنبه در گفت و گو با ایرنا افزود: این نهاد برای آموزش های کیفی و فعالیت های هدفمند و موثر به 10 مربی کارآزموده نیاز دارد.وی توضیح داد: 9 مربی در پنج مرکز کانون پرورش فکری شامل 2 مرکز در خمین، یک مرکز در قورچی باشی، یک مرکز در روستای شهابیه و یک مرکز در  رباط مراد فعالیت دارند که با توجه به گستردگی فعالیت ها این تعداد نیروی انسانی پاسخگو نیست.وی ادامه داد: 6 مربی کانون پرورش فکری کودکان و نوجوانان خمین به صورت تمام وقت و سه مربی هنری و ادبی پاره وقت فعالیت دارندو در فصل تابستان به دلیل شلوغی مراکز کمک مربی به شکل ساعتی به کار گرفته می شود اما سطح توانمندی مربیان تمام وقت و پاره وقت را ندارند.نماینده مراکز کانون پرورش فکری کودک ونوجوان خمین تاکید کرد: این مراکز در طول سال مسابقه، جشنواره و برنامه های فرهنگی و آموزشی مناسبتی اجرا می کنند که کیفیت این برنامه ها به تقویت بنیه نیروی انسانی متخصص بستگی دارد. عبدی یادآور شد: 900 کودک و نوجوان در سنین 6 تا 17 سال به صورت ثابت از فضای کانون های پرورش فکری خمین  استفاده می کنند که شمار آنان در طول سال تحصیلی به دلیل برگزاری طرح کانون مدرسه و حضور هفتگی دانش آموزان مدارس دراین مراکز افزایش می یابد.وی با اشاره به تخریب مرکز کانون پرورش فکری شماره یک خمین، گفت: بعد از تخریب این مرکز تنها زمین برای ساخت مرکز جدید واگذار شده و فعالیت های این مرکز به ساختمان  بحران انتقال داده شد که وسعت آن محدود و فضای فیزیکی آن مناسب کودک و نوجوان نیست.نماینده مراکز کانون پرورش فکری کودک و نوجوان خمین  تصریح کرد: والدین از این مکان ناراضی هستند و ترجیح می دهند فرزندان خود را در مرکز دیگر ثبت نام کنند که این موضوع باعث شلوغی در سایر شعب شده است.عبدی گفت: در مراکز کانون های پرورش فکری کودک و نوجوان 40 نوع فعالیت در دستور کار خود دارند که این فعالیت ها به سه بخش فرهنگی، هنری و ادبی تقسیم می شود.وی ادامه داد: بخش فرهنگی شامل قصه گویی، نمایش خلاق، ترویج فرهنگ کتابخوانی و بحث های آزاد است  و در بخش هنری نقاشی، سفالگری، انیمیشین و هنرهای دستی و بومی آموزش داده می شود و برگزاری کارگاه های شعر و داستان از جمله برنامه های بخش ادبی است.نماینده مراکز کانون پرورش فکری کودک و نوجوان خمین در فرمانداری افزود: مربیان و اعضای این مراکز در مسابقات و جشنواره های مختلف حضور فعالی دارند و موفق به کسب عناوین برتر در سطح بین المللی، ملی و استانی شدند.خمین در جنوب استان مرکزی واقع شده و دارای 105 هزار نفر جمعیت است که 18 هزار دانش آموز این شهرستان در 250 مرکز آموزشی تحصیل می کنند.7277/6013/            "}