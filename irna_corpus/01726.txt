{"onTitr":" رئیس پلیس پایتخت:    ","titr":" شهرداری تهران برای احداث کلانتری و مقابله با اعتیاد کمک کند","describe":" تهران- ایرنا- فرمانده انتظامی تهران بزرگ گفت: انتظار می رود مدیریت شهری برای راه اندازی 40 کلانتری در سطح شهر، برنامه ریزی برای ساماندهی معتادان و تعیین بودجه برای حمایت از پلیس به منظور ایجاد امنیت در شهر کمک کند.", "text":"به گزارش ایرنا، سردار حسین رحیمی روز چهارشنبه در نشست مشترک شهردار تهران با فرماندهان نیروی انتطامی تهران بزرگ افزود: از قدیم گفته اند که اگر بلدیه و نظمیه کنار هم باشند نظم و آرامش را برای مردم به ارمغان می آورند.وی یادآورشد: علت تاکید بر حضور نیروی انتطامی در کنار مدیریت شهری این است که مدیران شهری بتوانند به خوبی کارهایشان را انجام دهند و شهر را اداره کنند.رحیمی ضمن ابراز رضایت از عملکرد شهرداری در همراهی با پلیس، اظهار داشت: انتظار می رود این همراهی و همکاری برای تامین و استمرار امنیت در کلان شهری همچون تهران ادامه داشته باشد.فرمانده انتظامی تهران بزرگ به برنامه احداث 40 کلانتری در سطح شهر از 10 سال گذشته اشاره کرد و گفت: شهرداری هم در این زمینه مسئولیت دارد اما برغم تمامی مشکلاتی که شهروندان با آن مواجه هستند، تاکنون اقدامی برای تحقق این مصوبه انجام نشده است.وی خاطر نشان کرد: مساله دیگری که رفع آن همکاری مدیریت شهری را می طلبد بحث اعتیاد است که با وجود همه تلاش ها، شهروندان باور ندارند که کاری انجام گرفته و خود پلیس هم به این نتیجه رسیده است که اقدامات راه درستی را طی نمی کنند.رحیمی ادامه داد: بسیاری از معتادانی که به مراکز بازپروی و ترک اعتیاد می روند پس از سم زدایی بار دیگر مصرف مواد مخدر را شروع می کنند و این چرخه جمع آوری، سم زدایی، رهاسازی و مصرف دوباره استمرار دارد.فرمانده انتطامی تهران بزرگ گفت: به حتم این روند دچار نواقصی است و باید در آن بازنگری کرد چرا که جدای از آلوده کردن سطح شهر، وجود معتادان در مناطق جنوبی تهران مشکلاتی را برای شهروندان ایجاد می کنند.وی مطالبه دیگر از شهرداری را تقویت و افزایش توان لجستیکی پلیس خواند و اضافه کرد: در این زمینه پلیس نیازمند حمایت شهرداری و تعیین بودجه است.رحیمی تاکید کرد: شهرداری باید بر روی امنیت سرمایه گذاری کند تا مشکلات و آسیب های موجود در شهر کنترل شود در غیر این صورت برای مقابله با مشکلات به جد دچار مشکل خواهیم شد.** امنیت زیربنای عمران، آبادانی و توسعه استشهردار تهران نیز در نشست با فرماندهان پلیس تهران بزرگ گفت: امنیت زیر بنای عمران، آبادانی و توسعه به شمار می آید و اگر در کشور پروژه های عمرانی ایجاد می شود، به حتم پلیس هم در آن سهیم است.سید محمد علی افشانی افزود: همه کسانی که مسئولیت اجتماعی را بر عهده دارند در حفظ امنیت سهیم هستند.وی با بیان اینکه امنیت نعمت بدون جایگزین است، نقش آن در جامعه را همچون هوا برای تنفس اعلام کرد.شهردار تهران گفت: مردم فهیم، خود عامل اصلی امینت هستند و در کنار آنها نیروهای مسلح در نقاط مختلف کشور برای پاسداری از این نعمت بزرگ تلاش می کنند.افشانی ادامه داد: شاخصه ای در دنیای کنونی برای ماموران پلیس مهم محسوب می شود که از رویکرد اجتماعی و جلب اعتماد مردمی برخوردار باشد.شهردار تهران با بیان اینکه با نشان زور و قدرت نمی توان اعتماد مردم را جلب کرد، خواستار رفتار مدنی پلیس در مواجهه با شهروندان شد.وی تاکید کرد: ایران مهد مدنیت و تمدن بشری است و باید رفتار ما مدنی باشد تا جامعه به ما اعتماد کند.افشانی اضافه کرد: وضعیت نیروی انتظامی در این حوزه رو به بهبود است و به حتم در مواجهه مردم و مشکلات باید به حتم صبور باشد.شهردار تهران بر لزوم مدارای ماموران پلیس با شهروندان تاکید کرد و گفت: کشوری که سرشار و استوار بر منابع غنی است، در جهان کنونی باید در رفتار مدنی زبانزد باشد.وی با بیان اینکه جامعه قدردان افرادی است که پاسدار آنها هستند اعلام کرد: شهرداری در کنار نیروی انتظامی است و برای ایجاد امنیت، باز آفرینی شهری و احیای بافت فرسوده در کنار پلیس گام بر می دارد.تهرام/3001//1348/1772            "}