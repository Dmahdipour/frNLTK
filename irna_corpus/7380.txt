{"onTitr":" وزیر بهداشت:    ","titr":" شکایت های مردم از وزارت بهداشت بحق است","describe":" تهران- ایرنا- وزیر بهداشت، درمان و آموزش پزشکی گفت: در خصوص پرونده های شکایت علیه وزارت بهداشت در بسیاری از موارد حق با مردم است، مردم بیکار نیستند به دادگاه بروند و یکسال، دو سال دنبال پرونده بدوند، مردم از تبعیض ناراحت هستند.", "text":"به گزارش خبرنگار اجتماعی ایرنا، سید حسن قاضی زاده هاشمی روز شنبه در همایش معاونت های حقوقی دانشگاه های علوم پزشکی افزود: احترام به قانون نشانه تمدن، مدنیت و همچنین دستور دین ماست و اصلاح کشور و اصلاح ذات البین است.وی ادامه داد: مردم از تبعیض و نبود وحدت رویه ناراحت هستند و اجرای قانون کامل و دقیق را می خواهند. باید گفت که از این نظر ضعف داریم و اگر مردم احساس ضعف می کنند نیز به این دلیل است.وزیر بهداشت با اشاره به شمار پرونده های شکایتی از وزارت بهداشت که در این نشست از سوی رئیس دیوان عدالت اداری اعلام شد، گفت: من در خصوص تعداد این پرونده ها خجالت می کشم و نباید یک دستگاه این همه شکایت داشته باشد.هاشمی درباره علت این تعداد شکایات گفت: یکی از دلایل این شکایت ها سوء استفاده از قانون است. مردم حق دارند که این همه شکایت کرده اند. مردم بیکار نیستند که در خانه ای را بزنند برای احقاق حق خود و یکسال یا دو سال مکرر به دادگاه بروند تا حقشان را بگیرند.وی تاکید کرد: بخش عمده این پرونده های شکایتی مربوط به نیروی انسانی و معاونت توسعه وزارت بهداشت است، مردم حق دارند، به آنها حق بدهید چرا مردم باید بروند شکایت کنند؟ ممکن است آیین نامه ها اشکال داشته باشد این موضوع باید بررسی دقیق شود.هاشمی با تاکید بر اینکه نباید مردم را به زحمت بیندازیم و در عین حال تبعیض هم نباشد، تصریح کرد: بنده هیچ توصیه ای را قبول ندارم، اما شاید گاهی تحت فشار برای برخی از نامه ها، دستور مساعد را بزنند.وزیر بهداشت خطاب به روسای دانشگاه های علوم پزشکی تاکید کرد: در این گونه موارد شما حجت دارید و مسئول هستید اگر حق با کسی است آن کار را انجام دهید در غیر این صورت نباید با این موضوع (سفارش ها) مساعدت شود.وزیر بهداشت افزود: اما در برخی موارد دیگر مانند ساختمان بیمارستان ها و دانشگاه ها که بنده دستور ایجاد آن را صادر می کنم، مسئولیت با خود من است.وی در بخش دیگری از سخنان خود تاکید کرد: در اصلاح بخشنامه ها اصل بر رعایت حق مردم است به عنوان مثال اگر کسی تعهدی سپرده است و امتیازی دریافت کرده است، در زمان انجام وظیفه، نباید کوتاهی کند و به تعهد خود در حوزه کاری اش باید عمل کند.هاشمی به نکته دیگری هم اشاره کرد و خطاب به روسای دانشگاه های علوم پزشکی گفت: مراقبت کنید که دراستان ها در مباحث دانشگاه در بحث تحریم، بدخواهان سوء استفاده هایی در فضاهای مجازی و رسانه ها دارند و ضد افکار عمومی فعالیت می کنند.وی تاکید کرد: من از مسئولانی هستم که قبول ندارند اگر کسی سیلی زد آن طرف صورت را هم جلو ببریم تا سیلی دیگر را بزند. اگر شایعه پراکنی وجود دارد و خبر دروغی در فضاهای مجازی منتشر می شود حق مردم است. شما (مسئولان دانشگاهها) کوتاه نیایید و از آن دفاع کنید.* از خبر دروغ درباره دارو شکایت کنیدوزیر بهداشت اضافه کرد: اگر خبر دروغی راجع به دارو در فضاهای مجازی یا رسانه ها گفته می شود حتما پرونده درست کنید. من این موضوع را قبول ندارم که برخی می گویند این گونه شکایت ها بررسی نمی شود بلکه شکایت ها با قضات حاکم و خوبی که داریم رسیدگی می شود چرا زمانی که در دادگاه بین المللی قاضی به نفع ایران رأی می دهد مگر می شود قاضی قسم خورده ما رأی به نفع مردم ندهد.وی درباره اموال وزارت بهداشت نیز گفت: املاک، زمین، موقوفات و هبه هایی که در اختیار وزارت بهداشت قرار می گیرد دانشگاه های علوم پزشکی مسئول آن هستند و باید توجه کنند که این اموال به هدف واقع برسد.هاشمی خطاب به روسای دانشگاهها گفت: زمانی که شکایتی از شما و وزارت بهداشت می شود آن را کوچک نگیرید و در جلسات بررسی حضور پیدا کنید زیرا فرصت مناسبی برای دفاع از عملکرد است، بی محلی کردن به این گونه موارد پذیرفتن جرم است.وی اعلام کرد: نمی دانم چرا سازمان بازرسی کل کشور در برخی موارد اذیت می کند، در برخی استان ها بیشتر و در برخی کمتر، اما دیوان محاسبات با ما راحت تر است و دیوان عدالت اداری به ما لطف دارد اما در مجموع حق مردم را در نظر می گیرد که در اکثر موارد حکم آنها منطقی است.وزیر بهداشت با توجه به حضور آیت الله محقق داماد در این جلسه گفت: زمانی که وی رئیس سازمان بازرسی کل کشور بود، همه دستگاه ها آرامش داشتند اما اکنون چقدر کار مردم روی زمین می ماند.وی به حضار توصیه کرد که کتاب 311 صفحه ای آیت الله محقق داماد که درباره جهل مقدس است را مطالعه کنند.اجتمام * 2181* 7268 *  3063            "}