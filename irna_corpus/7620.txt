{"onTitr":"","titr":" پلیس فتا در فیروزکوه مستقر شد","describe":" تهران- ایرنا- فرمانده نیروی انتظامی فیروزکوه از استقرار پلیس فتا، هم زمان با فرا رسیدن هفته ناجا در این شهرستان خبر داد.", "text":"سرهنگ حسین فاضلی روز شنبه در گفت و گو با خبرنگار ایرنا افزود: پیرو شکایات مستمر شهروندان فیروزکوه مبنی بر مزاحمت ها و جرائم سایبری در فضای مجازی و اینترنتی که پیش از این در شهرستان ورامین مورد بررسی و پیگیری قرار می گرفت، پلیس فتا جهت ارائه خدمات در این زمینه در محل کلانتری مرکزی فیروزکوه (واقع در سایت اداری شهر) مستقر شد. وی اظهار داشت: شهروندان می توانند از این پس در صورت مواجه با تخلفات مذکور، مراتب و موارد را با کارشناسان خبره پلیس فتا در شهرستان پیگیری کنند. این مقام مسئول خاطر نشان کرد: کارشناسان خانم دایره مشاوره و مددکاری در زمینه حل و فصل تنش ها و مشکلات خانوادگی نیز ارائه خدمات خواهند داشت. به گفته وی شهرستان فیروزکوه یکی از 10 شهرستان امن کشور و امن ترین شهرستان استان تهران می باشد. سرهنگ فاضلی تصریح کرد: دیگر شهرستان ها، در سال جاری و سال های گذشته با مشکلاتی اعم از تجمعات و اعتراضاتی مواجه شدند در حالی که کوچک ترین اتفاقی در این زمینه در فیروزکوه رخ نداده است. فرمانده نیروی انتظامی شهرستان فیروزکوه بیان داشت: طی یک سال گذشته 268 مورد سرقت گزارش شده که ارزش اموال مسروقه ای که به مال باختگان تحویل داده شد به 4 میلیارد و 615 میلیون تومان می رسد؛ همچنین یک میلیارد و 450 میلیون تومان طی این یک سال کالای قاچاق کشف شده است. وی افزود: کشفیات مواد مخدر در یک سال اخیر 304 کیلوگرم از 283 نفر بوده است که اکثریت آنها بومی نبوده و در مناطق گردشگری دستگیر شده اند. شهرستان فیروزکوه با 34 هزار نفر جمعیت، دارای دو بخش مرکزی و ارجمند در 120 کیلومتری شمال شرقی پایتخت واقع شده است. تهرام/9897 / 1539            "}