{"onTitr":" مدیرکل حفاظت محیط زیست سمنان:    ","titr":" علل تلف شدن 5 گورخر آسیایی با سه گمانه زنی در دست بررسی است","describe":" سمنان - ایرنا - مدیرکل حفاظت محیط زیست استان سمنان گفت: علت های تلف شدن پنج گورخر آسیایی در این استان با گمانه زمینی بر سه محور در دست بررسی است.", "text":"به گزارش ایرنا، عباسعلی دامنگیر روز پنجشنبه به خبرنگاران اظهار داشت: سه عامل خطای نیروی انسانی، ابتلا به بیماری شاربن یا همان سیاه زخم و تزریق بیش ازحد داروی بیهوشی (در اصطلاح اور دوز) به عنوان علت های تلف شدن گورخر ها در حال بررسی است.وی ادامه داد: براساس تحقیقات انجام شده، بیماری سیاه زخم علت مرگ گورخرها نبوده و احتمال ابتلا به این بیماری منتفی شده  و 2 علت دیگر در حال بررسی و پیگیری است.وی افزود: 10 راس گورخر هفته گذشته از پارک ملی توران در شاهرود به پارک ملی کویر مرکزی در گرمسار با هدف معرفی مجدد گونه به زیستگاه قبلی منتقل شد که متاسفانه پنج راس تلف شدند.مدیرکل حفاظت محیط زیست سمنان یادآور شد: یک راس گورخر در ابتدای عملیات زنده گیری به دلیل حساسیت به داروی بیهوشی تلف شد و 2 راس دیگر از گورخرها در حین انتقال به پارک ملی کویر مرکزی در گرمسار و 2 راس دیگر نیز 48 ساعت پس از عملیات زنده گیری تلف شدند.گفتنی است مدیرکل حفاظت محیط زیست استان سمنان چندی پیش خبر از 2 برابر شدن جمعیت گورخر آسیایی بر اساس بررسی آمارها در یک دوره 10 ساله داده بود.وی گفته بود: جمعیت گورخر آسیایی پارک ملی توران در شهرستان شاهرود امسال نسبت به سال گذشته بیش از 11.5 درصد رشد داشته است.به گزارش ایرنا، گورخر آسیایی تنها بازمانده علف خوران تک سُم و از گونه های شاخص استان سمنان است.گورخر آسیایی در گذشته جمعیت فراوانی در خاورمیانه، آسیای میانه و چین داشت اما اکنون نسل آن در اغلب مناطق منقرض شده و از زیرگونه ایرانی تنها 220 راس در منطقه خارتوران شاهرود و جمعیت کوچک در بهرام گور استان فارس باقی مانده ‌است.پارک ملی توران واقع در شمال شرقی دشت کویر در شهرستان شاهرود را آفریقای ایران لقب داده‌اند و ذخیره‌گاه زیست کره توران با مساحت 147 هزار و 640 هکتار است که بعد از پارک ملی سرنگتی تانزانیا در آفریقا، دومین منطقه مناسب دنیا برای طبیعت گردی بکر به شمار می‌آید.از جانوران شاخص منطقه حفاظت شده توران می توان به گورخر ایرانی، پلنگ، جبیر، آهو، کل و بز، قوچ و میش، کاراکال، جربیل، هوبره ، زاغ بور، حواصیل، باقرقره، انواع پرندگان شکاری از قبیل عقاب طلایی، شاهین، بحری و انواع خزندگان مانند مارجعفری، مارشاخدار ایرانی و کفچه مار اشاره کرد.7342/7408            "}