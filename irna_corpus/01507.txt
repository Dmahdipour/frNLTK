{"onTitr":"","titr":" تعلل بانک ها عامل تحقق نیافتن مصوبه های کارگروه اشتغال است","describe":" ایلام - ایرنا - مشاور وزیر و مدیر کل دفتر سیاست گذاری و توسعه اشتغال وزارت کار گفت: تعلل بانک ها و کوتاهی برخی دستگاه های اجرایی از عامل های تحقق نیافتن مصوبه های کمیته فنی اشتغال است.", "text":"به گزارش ایرنا، علا الدین ازوجی روز چهارشنبه در نشست کارگروه اشتغال و سرمایه گذاری استان ایلام اظهار داشت: آمار و اطلاعات استخراج شده از استان های کشور حکایت از کندی روند پرداخت تسهیلات به متقاضیان دارد.وی یادآور شد: ترغیب مردم بویژه بخش خصوصی به ایجاد سرمایه گذاری و رونق کسب و کار باعث ایجاد روحیه امید و نشاط در کشور می شود و قطعا باید برای ایجاد اشتغال گام اساسی برداشته شود. مشاور وزیر کار افزود:  اطلاع رسانی بسته های تشویقی، حمایتی و معافیت های بیمه ای باعث مشارکت بیشتر و بهتر بخش خصوصی در زمینه سرمایه گذاری برای طرح های کسب و کار خواهد شد.وی تاکید کرد: مقرر شد چهار بانک یا موسسه عامل در فرآیند تسهیلات به متقاضیان در مناطق روستایی و عشایری اقدام کنند و بانکها موظفند در این خصوص همکاری های لازم را انجام دهند.مدیر کل توسعه اشتغال وزارت کار گفت: بخشی از اشتغالی که دولت قصد ایجاد آن را دارد بحث مشوق های اشتغال است که بحث کارورزی و بیمه ای از عمده این مشوق ها به حساب می آید.وی ادامه داد: امکان معافیت مالیاتی در استان هایی که نرخ بیکاری در آن بالاست نیز از جمله طرح های حمایتی دولت برای اشتغال زایی است که باید از این ظرفیت بهره برد.ازوجی یادآور شد: رسته‌های اشتغال مبنای اصلی دولت در اشتغال زایی امسال برای استان‌های مختلف است که این رسته‌ها محدودیت منابع دولتی را مشخص و بر همان اساس برنامه‌ریزی‌های لازم برای اشتغال زایی صورت می‌گیرد.وی همچنین در خصوص اعلام آمادگی واحد های پذیرنده کارورز گفت: برای بیش از هزار نفر قابلیت جذب و اشتغال با کمترین هزینه در کشور وجود دارد که متاسفانه ازاین ظرفیت و فضای اقتصادی فراهم شده در کشور استفاده نمی شود.وی تاکید کرد: اکثر بنگاه های اقتصادی مایل به جذب فارغ التحصیلان دانشگاهی نیستند بنابر این باید با اطلاع رسانی بسته های تشویقی و بیمه ای برای این بنگاه ها از ظرفیت این افراد استفاده شود.وی تاکید کرد: کشور با کمبود منابع روبرو نیست آنچه مهم است برنامه ریزی دولت برای جهت گیری این منابع است و استفاده از ظرفیت موجود، اولویت دولت در مناطق مختلف است و بر این اساس دولت الزامی برای ایجاد طرحهای جدید ندارد.ازوجی یادآور شد: در چند سال گذشته استان ایلام یکی از استان های با نرخ بیکاری بالا بود اما با اجرای طرح اشتغال فراگیر و روستایی در رتبه مناسبی قرار دارد و در اشتغال روستایی بین پنج استان اول است.به گفته ازوجی وضعیت اشتغال روبه بهبودی است اما برای رسیدن به شرایط آرمانی باید اقدامات منسجم تری انجام شود.به گزارش ایرنا، نشست کارگروه اشتغال و سرمایه گذاری استان ایلام روز چهارشنبه با حضور استاندار، مشاور وزیر و مدیرکل اشتغال وزارت تعاون، کار و رفاه اجتماعی در سالن جلسات استانداری برگزار شد. 7180/67034            "}