{"onTitr":"","titr":" از بازداشت زاغری در ایران تا هجز در دبی؛ معمای جاسوسی انگلیس","describe":" لندن -ایرنا- وزیر خارجه انگلیس به‌تازگی درگیر پرونده یک دانشجوی انگلیسی که به اتهام جاسوسی در امارات زندانی‌ می باشد شده و نسبت به این حادثه ابراز نگرانی کرده است. او همچنین محکومان امنیتی در ایران با تابعیت خارجی را بی گناه می داند و تهران را به نقض قوانین حقوق بشر متهم می کند.", "text":"به گزارش روز جمعه ایرنا، 'متیو هجز' (Matthew Hedges) 31 ساله و دانشجوی دکترای دانشگاه دورهام انگلیس در تاریخ 5 «می» در فرودگاه بین‌المللی دوبی بازداشت شد. او مشغول تحقیقات درباره سیاست‌های خارجی امارات و امنیت داخلی این کشور پس از قیام‌های مردمی در برخی کشورهای عربی بود.'دانیلا تیگادا' همسر هجز گفته است او هیچ گناهی ندارد و کاری غیر از تحقیقات دانشگاهی انجام نداده است. وی در گفت‌وگو با شبکه رادیویی بی.بی.سی چهار ادعا کرد هجز دچار اضطراب شده و در طول چهار ماه گذشته به‌اجبار روی زمین خوابیده است. تیگادا از وزارت خارجه انگلیس خواست تا برای آزادی همسرش، در این پرونده دخالت کند.در همین رابطه «جرمی هانت» وزیر امور خارجه انگلیس دیروز با انتشار پیامی در توییتر نوشت: به‌شدت نگران وضعیت «هجز» در امارات هستیم. دراین‌باره تاکنون دو بار با وزیر امور خارجه امارات رایزنی کرده و ضرورت ارائه خدمات کنسولی و برخورد انسانی و عادلانه را مورد تأکید قرار داده‌ام.هم‌زمان دانشگاه دورهام  سفر تحقیقاتی دانشجویان به امارات را تا مشخص شدن پرونده هجز منع کرده است. پروفسور «استورات کورنبریج» معاون رئیس دانشگاه دورهام نسبت به وضعیت سلامتی هجز ابراز نگرانی کرد و اظهار داشت که به تلاش‌ها برای بازگرداندن وی کمک خواهد کرد.بااین‌حال روزنامه گاردین امروز در گزارشی نوشت: هجز پس‌ازآن بازداشت شد که یک تبعه امارات به مقام‌های این کشور گزارش داد او سؤالات حساسی را در وزارتخانه‌های این کشور پرسیده و در تلاش بوده تا به اطلاعات طبقه‌بندی‌شده دست پیدا کند.این نشریه انگلیسی افزود: رسانه‌های اماراتی می‌گویند هجز به اتهام‌های وارد شده علیه خود، اعتراف کرده و پرونده او به دادگاه امنیتی امارات ارجاع شده است. گاردین افزود: دادستانی امارات به این باور رسیده که او در تلاش بوده تا اطلاعات جمع‌آوری‌شده را به یک دولت دیگر، احتمالاً قطر که امارات با آن اختلاف دارد، ارائه دهد.همسر «هجز» می‌گوید او پیش از سفر به امارات برای انجام تحقیقات، افسردگی و اضطراب داشت. تیگادا تأکید کرد همسرش در زندان داروی ضدافسردگی مصرف می‌کند اما نگران است که داروها تأثیرگذار نباشند.این تحولات در حالی صورت می‌گیرد که دولت انگلیس، طی دو سال گذشته تهران را به دلیل بازداشت 'نازنین زاغری' شهروند ایرانی-انگلیسی که به جرائم امنیتی محکوم‌شده، متهم کرده است.زاغری مدیر پروژه شرکت رسانه‌های گروهی «تامسون رویترز» انگلیس است که فروردین‌ماه سال 1395 در تهران دستگیر شد. سپاه ثارالله کرمان مدتی بعد در بیانیه‌ای درباره این دستگیری اعلام کرد: «طی اقدامات اطلاعاتی گسترده در فضای مجازی و حقیقی یکی از سر شبکه‌های اصلی وابسته به بیگانگان که مأموریت‌های مختلفی در راستای تحقق اهداف شوم دشمنان نظام انجام داده بود، شناسایی و دستگیر شد.» پرونده وی سپس موردبررسی قرار گرفت و وی در دادگاه انقلاب به 5 سال حبس محکوم شد.بااین‌حال لندن او را 'بی‌گناه' خوانده و بارها خواستار آزادی وی شده است. وزیر امور خارجه انگلیس به‌تازگی در اظهارنظری توهین‌آمیز گفت: ایران تصمیم گرفته است تا افراد بی‌گناه را زندانی و از آن به‌عنوان ابزاری برای نفوذ سیاسی استفاده کند؛ چنین اقدامی قابل‌قبول نیست.در همین پیوند، وزارت خارجه انگلیس در اقدامی کم‌سابقه نسبت به سفر اتباع انگلیسی به‌ویژه شهروندان دو تابعیتی به ایران هشدار داد. در این بیانیه آمده است که علاوه بر شهروندان انگلیسی، تمام اتباع دارای ملیت ایرانی بایستی خطر سفر به ایران را مدنظر قرار دهند.بااین‌حال حمید بعیدی نژاد سفیر جمهوری اسلامی ایران در لندن، پاسخ قابل‌تأملی را در واکنش به اقدامات اخیر وزارت امور خارجه انگلیس نشان داد و گفت: سرویس‌های اطلاعاتی غرب از طرق غیرمستقیم برخی اتباع دو تابعیتی ایران را برای انتقال داده‌ها و اطلاعات خاصی تحت‌فشار قرار می‌دهند.ناظران بر این باورند که رفتار وزارت خارجه انگلیس، بخشی از فضاسازی‌های دولت این کشور برای اعمال فشار بیشتر بر ایران برای آزادی محکومان امنیتی بازداشت‌شده به شمار می‌رود.بااین‌حال بایستی منتظر ماند و دید که آیا دولت انگلیس حاضر است برای آزادی شهروند خود، روابطش با شیخ‌نشینان اماراتی را دچار بحران کند و از معاملات میلیون دلاری تسلیحاتی با این کشور چشم بپوشد. ضمن آنکه بایستی در نظر داشت 'هجز' برخلاف زاغری که تابعیت مضاعف ایرانی و انگلیس دارد و طبق قوانین ایران، تابعیت انگلیسی او کان لم یکن محسوب می‌شود، تبعه اصیل انگلیس محسوب می‌شود و دست دولت انگلیس برای استفاده از ابزارهای دیپلماتیک و تنبیهی، بازتر و قابل توجیه‌تر است.اروپام ** هـ ن **1485            "}