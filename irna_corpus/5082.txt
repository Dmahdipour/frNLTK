{"onTitr":" بررسی روزنامه ها    ","titr":" تحلیل پیامدهایCFT از دریچه واقعیات","describe":" تهران- ایرنا- مهر تایید نمایندگان پای لایحه CFT برای اقتصاد معجزه نمی کند، بلکه با تسهیل مسیر پیوستن ایران به FATF، ریسک سرمایه گذاری کشور را کاهش داده و زمینه جذب سرمایه و تسهیل مبادلات مالی با طرف های خارجی را فراهم می سازد.", "text":"به گزارش گروه تحلیل، تفسیر و پژوهش های خبری ایرنا، روزنامه های امروز دوشنبه 16 مهرماه، مهمترین محورهای خبری- تحلیلی خود را روی مسایلی چون تصویب لایحه مبارزه با تامین مالی تروریسم موسوم به CFT در مجلس، قتل روزنامه نگار منتقد سعودی در ترکیه و الزامات جایگزینی دلار در اقتصاد متمرکز کردند.**تصویب لایحه مبارزه با تامین مالی تروریسم سرانجام پس از بحث و جدل های بسیار، لایحه CFT دیروز  با 143 رأی موافق،  120 رأی مخالف و 5 رأی ممتنع  از مجموع 271 نفر نماینده حاضر در مجلس  به تصویب نمایندگان رسید. روزنامه های امروز پیامدهای تصویب این لایحه را بررسی کردند.روزنامه «آفتاب یزد» در گزارش خود تصویب لوایح FATF را «پیروزی منطق بر بلوا» خواند و نوشت: CFT با تمام مخالفت ها و حواشی ایجاد شده از سوی دلواپسان به تصویب مجلس رسید. این روزنامه به نقل از «مرتضی مبلغ» آورد: متاسفانه امروز مخالفین CFT با نوع مخالفت هایشان و غوغاسالاری، آدرس غلط به مردم می دهند. آن ها طوری برای ملت وانمود کرده اند که گویا با وارد شدن به این کنوانسیون ها همه مشکلات ایران قرار است حل شود، در حالیکه این مخالفت ها یک حرکت انحرافی و فریب دادن مردم است. بنا نیست هیچ مشکلی حل شود بلکه پیوستن به CFT جلوی مشکلات و مخاطرات عمومی که نپیوستن به این کنوانسیون به وجود می آورد را می گیرد.به نوشته روزنامه «قانون»، ظریف در مجلس تأکید کرده «نه بنده و نه آقای رئیس جمهور نمی‌توانیم تضمین بدهیم با پیوستن به این کنوانسیون مشکلات حل خواهد شد ولی تضمین می‌دهیم با نپیوستن به آن، آمریکا مشکلات را برای ما ایجاد خواهد کرد.»وی افزود: شورای عالی امنیت ملی در دبیرخانه ساعت‌ها برای بررسی این 4 لایحه وقت گذاشته است و مجلسی‌ها در کمیسیون‌ها و دولت وقت زیادی برای بررسی گذاشتند. برای اینکه هر ضرری رفع شود، حق شرط لحاظ شده.گفته شده ممکن است حق شرط لحاظ نشود، این به معنای این نیست که حق شرط باطل است. اکثر کشورهای منطقه حق شرطی مشابه ما گذاشتند. بر اساس مقررات بین‌المللی، حق شرط با مخالفت از بین نمی‌رود.به گزارش روزنامه «ایران»، این همان نقطه‌ای بود که مخالفان دولت نمی‌خواستند به آن برسند؛ تصویب لایحه CFT در مجلس. حالا تنها گام باقی مانده پیش روی لوایح چهارگانه مرتبط با FATF برای تبدیل شدن به قانون تأیید مصوبه دیروز مجلس توسط شورای نگهبان است. چیزی که گویا مخالفان گفته‌اند برای جلوگیری از آن هم تلاش خواهند کرد. همان طور که در یک سال گذشته تمام تلاش خود را برای به زیر کشیدن لوایح چهارگانه انجام دادند.در ادامه آمده است: از جمله شروط قید شده در لایحه دولت برای پیوستن به کنوانسیون CFT می‌توان به لازم الاجرا نبودن مفاد کنوانسیون در موارد متعارض با قوانین جمهوری اسلامی ایران اشاره کرد. در بند دیگری از این شروط هم تأکید شده که الحاق ایران به کنوانسیون به معنای شناسایی و برقراری ارتباط با رژیم صهیونیستی نیست. حالا در فاصله کمتر از 10 روز به پایان مهلت باقی مانده FATF به کشورمان برای خروج دائمی از لیست سیاه این کارگروه باید منتظر بود و دید که شورای نگهبان درباره لایحه فوق چه تصمیمی خواهد گرفت.برخی روزنامه ها به مزایای پیوستن به FATF پرداختند. به نوشته روزنامه «آرمان»، تصویب لوایح مرتبط با گروه ویژه اقدام مالی گام مهم و مثبتی بود که برای تسهیل در تجارت و مبادلات ارزی با سایر کشورهای جهان برداشته شد. شرایط اقتصاد کشورمان به نحوی نیست که خواسته‌های خود را بر اقتصاد جهانی تحمیل کند، از این رو قطعا به هر کنوانسیون و مقررات بین‌المللی که بپیوندیم مزایا و معایبی دارد و فعلا نمی‌توانیم در این سازوکار به عنوان عضو تعیین‌کننده نقش ویژه داشته باشیم.به گزارش آرمان، در اقتصاد اصلی وجود دارد که می‌گوید در مقابل هر منفعتی حتما هزینه‌هایی هم خواهد بود و هیچ چیز مطلقی وجود ندارد. زمانی که ایران از لیست سیاه خارج شد و شرایط FATF را پذیرفت رتبه ریسک اعتباری آن که مهم‌ترین عامل در روابط بین‌الملل است، از بدترین نمره یعنی 7، دو نمره ارتقا پیدا کرد و به نمره 5 رسید و چه بسا اگر تحریم‌های آمریکا نیز نبود می‌توانستیم به رتبه 4 هم ارتقا پیدا کنیم. این موضوع می‌توانست در همکاری‌های بین‌المللی و جذب سرمایه‌گذاران خارجی و فضای کسب و کار بر اقتصاد ایران نقش داشته باشد، کما اینکه اکنون نیز بر اقتصاد ایران موثر است.روزنامه «شرق» در سرمقاله خود چنین نگاشت: هرچند توصیه های FATF الزام آور نیست و دست کشورها باز است تا جزییات توصیه ها را آنگونه اجرا کنند که قوانین داخلی آنها اجازه می دهد، اما کشورها در کلیات و مبانی توصیه ها چنین آزادی عملی را ندارند. افزون بر این، الزام آور نبودن توصیه ها به منزله کم اهمیت بودن آنها و سازمان مزبور نیست؛ چرا که اجابت نکردن توصیه ها به شدت مشکل زا و پرهزینه است و سازمان هم عملا در جایگاه معتبرترین سامانه تاثیرگذار رتبه سنجی کشورهای جهان از حیث ریسک هایی که می توانند متوجه نظام مالی جهانی شوند، قرار دارد.روزنامه «خراسان» اما در یادداشتی از خطای راهبردی موافقان و مخالفان FATF طی روزهای گذشته در ارتباط دادن نرخ ارز به این لوایح خبر داد. به نوشته این روزنامه، فارغ از مزایا یا مضرات احتمالی پیوستن ایران به اف ای تی اف یک خطای راهبردی در هر دو استدلال موافقان و مخالفان وجود دارد و آن «گره زدن افزایش یا کاهش قیمت دلار به اجرای اف ای تی اف » است.در ادامه آمده است: موافقان دولت ، بدشان نمی آید که افزایش قیمت دلار را به هر چیزی غیر از خود دولت گره بزنند و بدین گونه، شانه خود را از زیر بار مسئولیت افزایش افسارگسیخته دلار طی چند ماه گذشته خالی کنند و با حذف نقش دولت، افزایش و کاهش قیمت دلار را به عامل خارجی پیوند بزنند. منتقدان دولت هم که مخالف تصویب اف ای تی اف در مجلس بودند نیز به نظر می رسد دچار خطای راهبردی شده و در همان مسیر گره زدن قیمت دلار به عامل خارجی حرکت کردند. روزنامه «کیهان» در گزارش خود با انتقاد از تصویب FATF در مجلس آورد: دیروز تقابل دو جریان فکری را در مجلس به وضوح دیده می‌شد؛ تقابلی که ریشه‌های آن را دست کم از دوران قاجاریه می‌توان دید. جریان مخالف پیوستن به کنوانسیون CFT، پیش از این هم نشان داده بود که خواهان نگاه به درون است و برای همین شفافیت آرا و عملکرد نمایندگان توسط این طیف دنبال شد. این گروه می‌گویند شفافیت باید برای مردم ایران باشد نه برای دشمنان، لذا فراکسیون ولایی هم در روزهای گذشته و هم دیروز خواهان رای‌گیری علنی در مورد CFT بود.در ادامه آمده است: در مقابل جریان فکری دیگری قرار داشت که برای بهبود اوضاع و شرایط نگاهش را بیگانگان دوخته و نهادها و سازمان‌های ساخته دست آنها. این گروه مخالف شفافیت برای مردم هستند و موافق شفاف‌سازی برای بیگانگان! اینها که موافق پیوستن به CFT بودند با رای شفاف و علنی در مورد این لایحه مخالفت کردند. حال آنکه آنها دلیل موافقت با این لایحه را خدمت به مردم عنوان کرده بودند اما چرا از افشای نام خود واهمه داشتند؟!**برخورد حذفی عربستان با روزنامه نگار منتقدانتشار خبرهایی مبنی بر کشته شدن «جمال خاشقچی» روزنامه نگار عربستانی در کنسولگری این کشور در ترکیه، به یکی از مهمترین محورهای خبری روزنامه های امروز بدل شد.به نوشته روزنامه «جوان»، راز ناپدید شدن مرموز روزنامه‌نگار سرشناس سعودی درکنسولگری عربستان در آنکارا سرانجام پس از پنج روز معلوم شد. مقامات قضایی و پلیسی ترکیه برآورد کرده‌اند که روزنامه‌نگار سرشناس سعودی در کنسولگری شکنجه شده، به قتل رسیده و جسد او سلاخی و سپس به بیرون از کنسولگری منتقل شده است. به نوشته این روزنامه، خاشقجی، ستون‌نویس ثابت روزنامه سعودی الحیات بود که تا چند ماه پیش همزمان در لندن، ریاض و بیروت چاپ می‌شد، اما چند ماهی است که انتشار کاغذی آن متوقف شده است. خاشقجی به دلیل انتقاد از سیاست‌های دولت فعلی عربستان از نوشتن در این روزنامه منع شد و مدتی بعد، راهی امریکا و مقیم این کشور شد. او اخیراً با روزنامه واشنگتن‌پست همکاری می‌کرد. نام جمال خاشقجی پیش‌تر در فهرست افراد بازداشتی تحت تعقیب توسط «محمد بن سلمان» ولیعهد سعودی قرار گرفته بود.در یادداشت روزنامه «اعتماد» می خوانیم: گاهی یک فرد را با دستور می‌کشید یا ترور می‌کنید، اما اینکه فرد وارد کنسولگری می‌شود و اینچنین ناپدید شود نوعی حماقت جدی است و آدم را یاد حکومت صدام و پسر وی عدی می‌اندازد. اما در خصوص تاثیرهای احتمالی این اتفاق در عرصه بین‌الملل نیز باید گفت که کشورهای غربی تلاش می‌کنند که عربستان سعودی تضعیف نشود، ولی اکنون یک چالش جدی وجود دارد. خاشقچی یک عمر برای عربستان سعودی سخنگو بوده است. در میان مدافعان حکومت سعودی بهترین فرد با فاصله زیاد بود و یک عمر به آل‌سعود خدمت کرد و به دلیل حمایت‌های مالی که از خاشقچی در طول این سال‌ها صورت گرفته توانسته نفوذ بسیار زیادی پیدا کند و در همه اتاق فکرها و مراکز مهم امریکایی فردی شناخته شده است و حتی دوستانی در این میان دارد که ساکت ماندن برای آنها مشکل خواهد بود. در یادداشت روزنامه «دنیای اقتصاد» هم چنین می خوانیم: برآیند گزارش‌های خبری در مورد قتل احتمالی خاشقجی این است که در صورت تایید کشته شدن خاشقچی به دست ماموران اطلاعاتی عربستان، این کشور با موج جدیدی از انتقادهای بین‌المللی به علت سرکوب مخالفان خود روبه‌رو خواهد شد. روابط ترکیه و عربستان که پس از ماجرای قطر پرتنش شده بود در صورت تایید قتل خاشقچی، وارد فاز جدیدی خواهد شد. به نوشته این روزنامه، محتمل است که در صورت تایید این قتل، عربستان زیر فشار بین‌المللی سختی قرار گیرد. در صورت تایید این قتل، روابط رو به وخامت عربستان با دنیای بیرون و حتی در داخل بحرانی‌تر خواهد شد.به نوشته روزنامه «همدلی»، خاشقجی از دوستان قدیمی حکومت عربستان بوده که صرفاً در چند اتفاق تازه انتقاداتی به دولت این کشور روا داشته است. اقدام به قتل چنین مخالفی در کنار برخوردهای شدید با فعالان حقوق زنان و وبلاگ‌نویس‌ها در داخل عربستان سعودی، نشان می‌دهد که عربستان بن‌سلمان، آگاهانه یا ضمنی مشغول انتشار این پیام است که حتی تحمل موافقت مشروط را نیز ندارد و قصد ندارد در صحنه سیاسی و اجتماعی فضا به اظهارنظر کس دیگری بدهد.** تلاش برای یافتن جایگزین دلار در معاملاتتحریم های آمریکا، آسیب پذیری ایران از ناحیه غلبه دلار بر معاملات خارجی را افزایش می دهد. از این رو تلاش هایی برای جایگزینی دلار در اقتصاد با دیگر ارزهای خارجی در جریان است و روزنامه ها به این موضوع می پردازند.به نوشته روزنامه قانون، از وقتی موضوع خروج آمریکا از برجام مطرح شده اتحادیه اروپا به عناوین مختلف به دنبال حفظ برجام است. در همین راستا تصمیم به ایجاد یک کارگزاری با پایه مالی یورو گرفته شده که از این طریق،ارتباط ایران نیز با بانک‌های جهانی حفظ شود. این در حالی است که تصور آمریکا این بود که با خروج از برجام ارتباط ایران با تمام بانک‌های دنیا قطع خواهد شد. ایجاد این راهکار از سوی اروپا را اما،‌ شاید بتوان به نوعی دهن کجی اتحادیه اروپا به آمریکا تلقی کرد. به نظر می‌رسد با جایگزینی این سوئیفت اروپایی که مبنای مبادلات آن یورو است، کشورها می‌توانند در قالب آن با یکدیگر مبادلات غیردلاری داشته باشند که این موضوع به نفع کشورمان نیز خواهد بود. این گونه که در خبرها آمده، مذاکرات بسیاری در خصوص بحث سوئیفت اروپایی صورت گرفته و به مسائل فنی نزدیک شده است. ظاهرا اتحادیه اروپا در تلاش است تا پیش از اجرایی شدن تحریم‌های آبان ماه این شبکه شبه سوئیفت راه‌اندازی شود.روزنامه «دنیای اقتصاد» هم در گزارش خود از «مراحل دلارزدایی از اقتصاد» نوشت: بررسی تجربه‌های خارجی نشان می‌دهند کشورهای موفق فرآیند «دلارزدایی» را طی دو مرحله مکمل به سرانجام رسانده‌اند. در وهله اول با تمرکز بر ثبات اقتصادی زمینه را برای تصمیم «درون‌زای» آحاد اقتصادی مبنی‌بر حذف ذهنی و عملی دلار فراهم کرده‌اند. در وهله دوم با رویکرد جذاب‌سازی بازارهای رقیب کارکرد «ذخیره ارزش» را از دلار گرفته و به پول داخلی منتقل کرده‌اند. از جمله ابزار این رویکرد می‌توان به «گسترش بازار بدهی عمومی مبتنی بر پول ملی»، «افزایش ذخیره قانونی سپرده‌های دلاری» و «کاهش نرخ سود سپرده‌های دلاری» اشاره کرد.**پژوهشم**9275**9279            "}