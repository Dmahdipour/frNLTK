{"onTitr":"","titr":" نخستین جشنواره نخل و آفتاب در خور و بیابانک آغاز شد","describe":" اصفهان- ایرنا - نخستین جشنواره نخل و آفتاب روز پنجشنبه با حضور مسئولان کشوری، استانی و شهرستانی در پارک معین شهر خور و روستای گرمه خور و بیابانک آغاز شده است.", "text":"سرپرست میراث فرهنگی صنایع دستی و گردشگری خور و بیابانک در گفت و گو با ایرنا برگزاری اینگونه جشنواره ها را یکی از مهمترین راههای جذب گردشگر دانست و افزود : تولیدات صنایع دستی، معدنی ، کشاورزی و محصولات وابسته به نخل، آثار فرهنگی و غذاهای سنتی این شهرستان در 10 غرفه جشنواره به نمایش گذاشته شد. حسین رییسی گفت : در این جشنواره  2 روزه آثار هنرمندان شهرهای خور، جندق و فرخی و روستاهای گرمه، مهرجان، مصر و دیگر مناطق هدف گردشگری ارایه شده است. وی برگزاری مسابقه بالارفتن از نخل، چیدن خرما، پخت غذاهای سنتی، اجرای زنده هنر کرباس بافی، شترسواری بازدید از مزرعه قاسمیه روستای مهرجان و آثار تاریخی و قابلیت های گردشگری شهرستان را از دیگر برنامه های این جشنواره برشمرد. رییسی مردمی بودن این جشنواره را مهمترین اعتبار آن برشمرد و افزود : نیاز است که این جشنواره ها که با هدف توسعه گردشگری شهرستان صورت می گیرد، ادامه یابد.وی خاطرنشان کرد : به منظور رونق گردشگری در این منطقه ضروری است با برگزاری جشنواره‌ها جاذبه های طبیعی و گردشگری به صورت گسترده معرفی شود.سرپرست میراث فرهنگی صنایع دستی و گردشگری خور و بیابانک ادامه داد : این شهرستان از قابلیت های کم نظیر گردشگری برخوردار است که برپایی این جشنواره ها در جهت رسیدن به اهداف توسعه گردشگری نقش مهمی دارد.رییسی بر ضرورت برند سازی محصولات منطقه ای و شناخت جایگاه صنایع دستی در اشتغالزایی و کمک به چرخه اقتصادی و توانمند سازی بانوان در توسعه تقویت هویت فرهنگی و اجتماعی شهرستان تاکید کرد. خور و بیابانک با 12هزار کیلومترمربع وسعت و بالغ بر 20هزار نفر جمعیت در 420 کیلومتری شرق اصفهان واقع است./6026/9860            "}