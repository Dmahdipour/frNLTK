{"onTitr":" استاندار زنجان:    ","titr":" آموزش و پرورش از معلمان موجود بهینه استفاده کند","describe":" زنجان - ایرنا - استاندار زنجان گفت: آموزش و پرورش به جای جذب نیروی جدید و مازاد، از معلمان موجود بهتر و شایسته تر بهره ببرد.", "text":"به گزارش ایرنا، اسدالله درویش امیری روز شنبه در جلسه شورای آموزش و پرورش استان زنجان افزود: نباید به جذب نیروی بیشتر، اصرار کنیم چراکه آموزش و پرورش در موضوع توزیع نیرو موفق نبوده است.وی گفت: سال 85 استان تهران بیش از پنج هزار معلم مازاد داشت، در همان زمان استان های دیگر مانند سیستان و بلوچستان یا ایلام کمبود نیرو داشتند.درویش امیری تاکید کرد: نیروهای مازاد همان هایی بودند که با مجوز مناطق محروم استخدام و با سفارش هایی به تهران، اصفهان و استان های بزرگ منتقل می شدند و تا زمانیکه این روند اصلاح نشود، مشکل نیرو همچنان در آموزش و پرورش باقی خواهد ماند.وی با تبیین وظایف مدارس، دانشگاه ها و مسئولان این حوزه، تصریح کرد: تربیت سه ضلع به هم پیوسته به نام خانه، جامعه، دانشگاه و مدرسه دارد، که باید هر کدام از این اضلاع وظیفه خود را در قبال نسل جدید با دقت و به درستی انجام دهند.استاندار زنجان اظهار داشت: پایه و اساس تربیت در مدارس شکل می گیرد و نقش آموزش و پرورش در تربیت، اساسی است.وی خاطرنشان کرد: باید مسئولان آموزش و پرورش و رسانه ها به خیرین مدرسه ساز توجه بیشتری داشته باشند و مردم را به این امر دعوت کنند.6085/3216            "}