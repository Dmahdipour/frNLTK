{"onTitr":"","titr":" توفان 145 سیستانی را روانه بیمارستان کرد","describe":" زاهدان - ایرنا - مدیرکل دفتر مدیریت بحران استانداری سیستان و بلوچستان گفت: 145 نفر از مردم منطقه سیستان در شمال این استان به دلیل مشکلات تنفسی ناشی از توفان و گرد و خاک از روز گذشته تا کنون روانه بیمارستان و مراکز درمانی شدند.", "text":"عبدالرحمان شهنوازی روز دوشنبه در گفت و گو با خبرنگار ایرنا اظهار داشت: این افراد به دلیل عوارض تنفسی، چشمی و قلبی ناشی از توفان و گرد و خاک که از روز یکشنبه منطقه سیستان را فرا گرفته به بیمارستان ها، مراکز درمانی و پایگاه های اورژانس مراجعه کردند. وی با اشاره به شمار مراجعان به بیمارستان ها افزود: 27 نفر از این افراد بستری و 118 نفر نیز به صورت سرپایی درمان شدند.مدیرکل دفتر مدیریت بحران استانداری سیستان و بلوچستان گفت: توفان گرد و خاک با سرعت 104کیلومتر بر ساعت غلظت ذرات معلق در هوای زابل را به 19 برابر حد مجاز رساند.شهنوازی ادامه داد: براثر بروز این پدیده روز گذشته شاهد تعطیل شدن مدارس شهرستان هیرمند بودیم.به گفته رئیس شبکه پایش هواشناسی سیستان و بلوچستان وزش باد و گرد و خاک از عصر شنبه هفته جاری در شمال استان شروع و رفته رفته بر سرعت وزش باد افزوده شد تا اینکه دیروز بیشینه سرعت وزش باد به 104 کیلومتر بر ساعت رسید. محمود دیانتی افزود: توفان دیروز دید افقی در محل ایستگاه فرودگاهی زابل را به 900 متر کاهش داد و موجب شد تا غلظت ذرات معلق در هوای زابل به 2853 میکروگرم بر مترمکعب معادل 19 برابر حد مجاز برسد و کیفیت هوا را به شدت کاهش دهد. وی ادامه داد: وزش باد شدید در نقاط مستعدد تا امروز در منطقه تداوم دارد.به گزارش ایرنا سیستان و بلوچستان با وسعتی حدود 187 هزار و 502 کیلومتر مربع (معادل 5/11درصد مساحت کشور) و 19 شهرستان و بیش از 2 میلیون و 800 هزار نفر جمعیت پهناورترین استان کشور محسوب می شود که امکان دارد همزمان چندین پدیده از جمله توفان، بارندگی، سیل، خشکسالی و مواج شدن دریا را تجربه کند.سیستان با پنج شهرستان زابل، زهک، هامون، هیرمند و نیمروز در شمال سیستان و بلوچستان واقع شده است.7316**3213            "}