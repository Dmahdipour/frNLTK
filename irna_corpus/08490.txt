{"onTitr":"","titr":" گردشگری فرابخشی در گرو توسعه زیرساختهاست","describe":" کاشان- ایرنا- معاون رئیس جمهوری و رئیس سازمان میراث فرهنگی، صنایع دستی و گردشگری گفت: گردشگری فرابخشی در گرو توسعه زیرساخت هایی مانند ارتباطات و حمل و نقل است که می تواند در زمینه های اجتماعی، اقتصادی و فرهنگی نقش آفرینی کند.", "text":"به گزارش ایرنا، علی اصغر مونسان روز پنجشنبه در آیین افتتاحیه هفته جهانی فضا در نیاسر کاشان افزود : گردشگری در زمینه های تجاری، طبیعی، علمی، ورزشی و فرهنگی می تواند رونق بگیرد که در این میان نجوم یکی از شاخه های جدید است که برخی کشورها در آن فعال هستند.وی نجوم را ظرفیتی برای رونق بیش تر این صنعت در کشور برشمرد و گفت : ظرفیت های منطقه ای مانند کاشان در زمینه نجوم، می تواند زمینه ساز رسیدن سازمان فضایی به هدف ها و بهره برداری لازم از آن در بحث گردشگری باشد.وی اضافه کرد: گردشگری به رغم نیاز به سرمایه گذاری اندک ارزآور بوده، بخش های گوناگون اقتصادی را به حرکت در می آورد و درآمد کسب و کارهای کوچک را افزایش می دهد.معاون رئیس جمهوری بیان کرد: سرمایه گذاری اندک به ازای هر فرصت شغلی در مقایسه با سایر حرفه ها و سرعت ایجاد شغل از دیگر مزیت های گردشگری می باشد و از این رو دولت آن در دستور کار قرار داده است.مونسان ادامه داد: گردشگری می تواند حتی تاریخ و فرهنگ را اوج بخشیده بین ملت ها و دولت ها تعامل ایجاد کند به طوری که هر گردشگر خارجی در بازگشت از ایران سفیری برای جمهوری اسلامی می شود.رئیس سازمان میراث فرهنگی، صنایع دستی و گردشگری تصریح کرد: جلوگیری از مهاجرت به شهرها و توزیع عادلانه ثروت از دیگر مزیت های گردشگری می باشد که با ترویج آن در شهرها و روستاهای کوچک، منجر به ایجاد درآمد شده است.به گفته وی 25 میلیون نفر گردشگر سال 1950 در جهان وجود داشت که این میزان در سال 2017 به یک میلیارد و 300 میلیون نفر رسید و میلیاردها دلار درآمد برای کشورهای میزبان به همراه دارد.مونسان ادامه داد : یک هزار و 900 طرح با حجم سرمایه گذاری 430 هزار میلیارد ریال در حوزه گردشگری کشور در دست اجراست و دولت برای حمایت از آنها ارائه تسهیلات ارزان قیمت از محل صندوق توسعه ملی را در دستور کار دارد.وی تصریخ کرذ : این تسهیلات سقفی ندارد و سال گذشته 2 هزار و 640 میلیارد ریال تسهیلات در اختیار فعالان حوزه گردشگری قرار گرفته است.معاون رئیس جمهوری در ادامه  به وجود 125 هتل چهار و پنج ستاره در آغاز فعالیت دولت تدبیر و امید اشاره و اضافه کرد: هم اکنون این ظرفیت به 158 هتل رسیده و امید می رود تا پایان دوره خدمت دولت به 240 واحد افزایش یابد.به گزارش ایرنا، در ادامه این آیین تمبر افتتاحیه هفته جهانی فضا با حضور رئیس سازمان میراث فرهنگی، صنایع دستی و گردشگری، وزیر ارتباطات و فناوری اطلاعات و رئیس سازمان فضایی ایران رونمایی شد.  مسئولان ارشد دولت تدبیر و امید برای بهره برداری از چند طرح، شرکت در آیین افتتاحیه هفته جهانی فضا و همایش نجوم و گردشگری فضاپایه نیاسر به کاشان سفر کردند.شهرستان 365 هزار نفری کاشان با برخورداری از یک هزار و 700 اثر دارای ارزش تاریخی، طبیعی و معنوی (325 اثر ثبتی در فهرست ملی و یک اثر ثبت جهانی) در فاصله نزدیک به 200 کیلومتری شمال اصفهان واقع می باشد.6136/8123            "}