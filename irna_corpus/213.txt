به گزارش ایرنا حجت الاسلام مصطفی رستمی عصر جمعه در دیدار با نماینده ولی فقیه در خراسان جنوبی و امام جمعه بیرجند افزود: با توجه به اینکه برخی جریان های روشنفکری و تفکرات غیراسلامی ممکن است جولان داشته باشد اما فضای دانشگاهی به نسبت سایر حوزه ها در عمل به مناسک دینی هرچند مطلوب نیست اما خوب است. وی اظهار داشت: بهترین نماز جماعت در دانشگاه ها برگزار می شود و مجالس دینی دانشجویان در سطح کشور به عنوان مجامع نمونه دیده شده است. رئیس نهاد نمایندگی مقام معظم رهبری در دانشگاه ها گفت: این نهاد وابسته به مقام معظم رهبری وظیفه دارد ضمن تعمیق معارف دینی قشر دانشجو و اساتید در بخش های مختلف فعالیت کند. وی از فعالیت 210 دفتر نهاد نمایندگی رهبری در دانشگاه های کشور خبر داد و افزود: مبلغانی که با زبان قشر دانشجو آشنا هستند با نظارت این نهاد مباحث دینی را به دانشجویان آموزش و ارایه می دهند. حجت الاسلام رستمی بیان کرد: دانشگاه معارف اسلامی قم نیز به صورت تخصصی بحث حوزه دینی در مقطع دانشگاهی را دنبال می کند. وی اجرای طرح حکمت و سایر فعالیت های دینی با کمک کانون های فرهنگی در دانشگاه ها را یادآور شد و گفت: بخشی از وظایف نهاد نمایندگی ولی فقیه در دانشگاه ها این است که با توجه به طیف ها و جریان های سیاسی غالب بر دولت های مختلف در کنار مدیریت مراکز آموزش عالی فضای دانشگاه ها را متعادل کند تا در خط اصلی به سمت پیشرفت و تربیت متخصصان کشور حرکت کنند. رئیس نهاد نمایندگی مقام معظم رهبری در دانشگاه ها با بیان اینکه رهبر معظم انقلاب از فعالیت های انجام شده توسط این نهاد ابراز رضایت کرده اند افزود: البته ایشان توصیه می کنند که موفقیت ها بیشتر شود تا تراز بهتری داشته باشیم. وی فراهم سازی زمینه حضور علمای نواندیش در دانشگاه ها را از دیگر رویکردهای این نهاد عنوان کرد و گفت: امید است دانشگاه های خراسان جنوبی نیز از فرصت حضور فضلا و علمای این استان برای تعمیق مباحث دینی دانشجویان استفاده کنند. رستمی با اشاره به آمارهای فرهنگی کشور، فضای استان خراسان جنوبی را خوب توصیف کرد و افزود: این استان به لحاظ تدین و سلامت مردم کمتر دچار آسیب اجتماعی شده که بخشی از آن به خاطر وجود علمای فرهیخته و بافت سنتی و دینی این استان است. رئیس نهاد نمایندگی مقام معظم رهبری در دانشگاه ها همراه با وزیر علوم، تحقیقات و فناوری به خراسان جنوبی سفر کرده است. وزیر علوم عصر امروز (جمعه) وارد بیرجند شد و چند طرح عمرانی را در دانشگاه بیرجند افتتاح کرد. اجلاسیه شهدای دانشجو و اساتید خراسان جنوبی از برنامه های کنگره ملی 2 هزار شهید استان فردا (شنبه) در بیرجند برگزار می شود. 9893*3028
      
      