{"onTitr":"","titr":" وزیر ارتباطات: ارز حوزه فناوری اطلاعات از نیما تامین می شود","describe":" تهران- ایرنا- وزیر ارتباطات و فناوری اطلاعات از تلاش این وزارتخانه برای تامین نیاز ارزی فعالان صنعت ارتباطات و فناوری اطلاعات از طریق سامانه نیما خبر داد.", "text":"به گزارش خبرنگار اقتصادی ایرنا، «محمد جواد آذری جمهرمی» روز چهارشنبه در افتتاحیه نوزدهمین نمایشگاه مخابرات و اطلاع رسانی در محل دائمی نمایشگاه تهران افزود: تلاش می کنیم ارز مورد نیاز بخش ارتباطات و فناوری اطلاعات با اولویت و از طریق سامانه نیما تامین شود تا بتواند بخشی از مشکلات این فعالان را برطرف کند. وی به افزایش نرخ گوشی تلفن همراه، تبلت و یارانه در چند مدت اخیر اشاره کرد و افزود: این افزایش قیمت ها روی میزان دسترسی مردم به ابزارهای ارتباطی اثر منفی داشته است و سبب کاهش رشد ارتباطات در کشور می شود؛ بنابراین با جدیت دنبال تامین ارز مورد نیاز برای تامین کنندگان این ابزار هستیم. وزیر ارتباطات و فناوری اطلاعات در ادامه اعلام کرد: امسال با همکاری وزارتخانه های تعاون، کار و رفاه اجتماعی و آموزش و پرورش 126 هزار دانش آموز کلاس اولی بازمانده از تحصیل از طریق دولت هوشمند به سمت کلاس های درس بازگردانده شدند. وی افزود: برای نخستین بار و با دولت هوشمند این دولت بود که به سمت مردم و آموزش های مورد نیاز را به این دانش آموزان ارائه کرد. وزیر ارتباطات مشکل جدی بخش ارتباطات را نقدینگی ناشی از نوسانات ارزی برشمرد و گفت: برخی اپراتورهای اقدام به خریدهایی کرده بودند که می بایست در زمان مقرر برای آنها ارز تخصیص می یافت اما این امر ممکن نشد و آنها را با مشکل مواجه کرد. آذری جهرمی خواستار آن شد تا اپراتورها مدیریت کردن هزینه ها، راهکاری برای کاهش مشکلات خود اتخاذ کنند. وزیر ارتباطات افزایش تعرفه در بخش ارتباطات اشاره کرد و در عین حال رشد آن را همپای سایر بخش ها ندانست و گفت: اثر اعمال تعرفه ها بر اپراتورها بین 6 تا 7 درصد بوده است.آذری جهرمی افزود: معتقدم همواره نرخ ارتباطات باید کاهشی باشد و این بخش باید از خود کسب درآمد داشته باشد. وی به احکام اخیری که از سوی دیوان عدالت اداری درباره اپراتوری مخابرات صادر شده است، اشاره کرد و گفت: ایین حکم هزار میلیارد تومان هزینه بر مخابرات تحمیل کرده و یک حکم دیگر آن، درباره کارگزاران روستایی مخابرات بیش از 800 میلیارد تومان هزینه داشته است.آذری جهرمی فشارهای خارج از اکوسیستم ارتباطات و فناوری اطلاعات را مورد اشاره قرار داد که به گفته وی، «چاره ای به جز دستکاری نظام تعرفه ای باقی نگذاشته است». وی ابراز امیدواری کرد با وجود همه فشارها و چالش ها بتوان اهداف این بخش را محقق کرد. وزیر ارتباطات خاطرنشان ساخت: همراه اول با همکاری شرکت راه آهن برای تحت پوشش قرار دادن نسل سوم و چهارم تلفن همراه در بعضی از نقاط ریلی اقدام می کند و همچنین مقرر شده همه جاده های کشور تحت پوشش نسل های سوم و چهارم تلفن همراه قرار گیرند. آذری جهرمی توسعه ارتباطات بدون توجه به لایه مصرف را نادرست ارزیابی کرد و گفت: اکنون افزایش قیمت گوشی تلفن همراه، تبلت و کامپیوتر لایه مصرف را دچار مشکل کرده است که تلاش می شود در این زمینه گام هایی به عمل آید. وی از تلاش برای تامین ارز برای فعالان این بخش خبر داد و افزود: تامین ارز از سامانه نیما با اولویت پیگیری می شود. وی بهره وری و کمبود منابع را دو مشکل جدی کشور دانست که «کمبود منابع قابل مدیریت است اما چگونگی بهره وری جای سوال دارد و باید گفت فناوری اطلاعات می تواند کمک کند بهره وری در کشور افزایش یابد». ** وضعیت ارز برای فعالان حوزه ارتباطات مشخص شود  رمضانعلی سبحانی فر رییس کمیته ارتباطات کمیسیون صنایع و معادن مجلس شورای اسلامی نیز در این افتتاحیه گفت: ضروری است دولت با توجه به مشکلات بخش ارتباطات و فناوری اطلاعات نسبت به مشخص کردن وضعت ارزی برای آنها اقدام کند.وی افزود: اکنون فعالان ارتباطات و فناوری اطلاعات با مشکلات متعددی مواجه هستند که روشن شدن وضعیت ارزی به آنان کمک خواهد کرد. این نماینده مجلس صنعت ارتباطات و فناوری اطلاعات را عرصه ای به روز و رو به پیشرفت توصیف کرد که هرچه زیر ساخت های این بخش قوی تر باشد روند توسعه در سایر بخش ها را سریعتر خواهد کرد. عضو کمیسیون صنایع و معادن مجلس بر پیوستن همه دستگاه ها به دولت الکترونیک تاکید کرد و ادامه داد: اتصال دستگاه ها به دولت الکترونیک بساط فساد اداری را جمع خواهد کرد. سبحانی فر وجود امضاهای طلایی را ناشی از نپیوستن دستگاه ها به دولت الکترونیک برشمرد و خواستار فعال تر شدن سامانه های تجارت الکترونیک در کشور شد. به گزارش ایرنا، نوزدهمین نمایشگاه بین المللی صنایع مخابرات و اطلاع رسانی (تلکام 2018 ) کمتر امروز با شعار «دستاوردهای تازه، فرصت های پیش رو» با حضور 206 شرکت داخلی و 24 شرکت خارجی در محل دایمی نمایشگاه های بین المللی تهران آغاز بکار کرد و تا چهاردهم مهر برپاست. اقتصام**2078**9132*2025            "}