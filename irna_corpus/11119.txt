{"onTitr":"","titr":" مبلمان های شهری متناسب با فضای تاریخی و فرهنگی اصفهان طراحی می شود","describe":" اصفهان - ایرنا- مدیرعامل سازمان زیبا سازی شهرداری اصفهان از طراحی و اجرای مبلمان های ویژه شهری متناسب و هماهنگ  با محیط و فضای تاریخی و فرهنگی شهر اصفهان خبر داد.", "text":"حسن موذنی روز سه شنبه در گفت و گو با خبرنگار ایرنا افزود: طرح پیشنهادی مبلمان محور تاریخی چهارباغ مراحل برداشت، مطالعات طراحی در مراحل صفر، یک و 2 و نمونه سازی را پشت سرگذاشته است.  وی به طراحی مجموعه مبلمان حاشیه زاینده رود اشاره کرد و گفت : در طراحی مبلمان حاشیه این رودخانه در نزدیکی پل های تاریخی از مواد متناسب با فضای تاریخی آن محدوده استفاده می شود.  موذنی  سیاست کلی در طراحی و اجرای مبلمان های شهری را پورتابل بودن آن ها بیان کرد و افزود : مبلمان خیابانی و معابر کم عرض با در نظر گرفتن روش ساخت متناسب، طراحی شده و براساس عملکرد، در نزدیکی مراکز خدمات عمومی جانمایی و نصب می شوند. مدیرعامل سازمان زیباسازی همچنین به طراحی و اجرای مجموعه مبلمان در عرصه های ویژه شهری از جمله باغ گلها، باغ پرندگان، کوه صفه، ناژوان و پاتوق های شهری اشاره و بیان کرد: این مبلمان ها متناسب با هریک از این محیطهای شهری طراحی می شود. موذنی طراحی و اجرای مبلمان گلستان شهدای اصفهان را از دیگر طرح های مبلمان شهری عنوان کرد و از تجهیز مبلمان مادی نیاصرم  حد فاصل چهارباغ و خیابان آذر خبر داد. وی افزود: در ایستگاه های اتوبوس های تندرو(بی آر تی )  مبلمان ویژه معابر کم عرض طراحی و اجرا شده است و در نقاطی که ظرفیت پاتوق شهری شدن دارند مبلمان های ویژه اجرا خواهد شد. وی اضافه کرد: با توجه به اینکه شهر اصفهان توسط صندوق کودکان ملل متحد (یونیسف)  به عنوان شهر دوستدار کودک مشخص شده است یکی از برنامه های سازمان در فضاهای بازی کودکان طراحی و اجرای مبلمان کودکان است. مدیرعامل سازمان زیبا سازی شهرداری اصفهان با اشاره به اینکه حدود  چهار میلیارد تومان اعتبار به مبلمان شهری و زیباسازی مناطق 15 گانه شهر اصفهان اختصاص داده شده است اضافه کرد: طراحی و اجرای مبلمان ویژه پردیس هنر اصفهان نیز در دستور کار قرار دارد. موذنی افزود: مراحل طراحی و نمونه سازی این مبلمان ها در موارد مختلف بین 30 تا صد درصد پیشرفت داشته است و مبلمان گلستان شهدا و پردیس هنر نیز در دستور کار است. وی همچنین  درباره تعریف مبلمان شهری در حوزه شهرسازی گفت: مبلمان شهری شامل اسباب و اثاثیه شهری است که درحدود شامل 100 عنصر از جمله نیمکت، نشیمن گاه، سطل زباله، گل جای (فلاورباکس) تابلوها، دکه ها (کیوسک)، راه بندها، پایه روشنایی، نمادها، دکل های مخابراتی، دریچه های خدمات آب و فاضلاب، کافوهای برق و مخابرات است. وی دستیابی به منظر مطلوب شهری با حفظ و تقویت ارزش ها و هویت معماری ایرانی - اسلامی، افزایش کارایی مبلمان شهری و تجهیز آن ها با توجه به شرایط بومی و اقلیمی را از جمله اهداف زیبا سازی شهری برشمرد و گفت: آرامش و نشاط عمومی و ارتقای سلامت روانی- جسمانی شهروندان و گردشگران از طریق زیبا سازی شهری محقق خواهد شد.ت/7135 / 6022            "}