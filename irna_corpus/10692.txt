{"onTitr":"","titr":" اردوغان: گام نادرستی در سوریه بر نداشتیم","describe":" آنکارا- ایرنا- رجب طیب اردوغان رئیس جمهوری ترکیه مدعی شد که کشورش در سوریه تا به امروز گام اشتباهی بر نداشته و از عملیات ادلب نیز رو سفید بیرون خواهد آمد.", "text":"به گزارش ایرنا، اردوغان امروز سه شنبه در نشست هفتگی حزب عدالت و توسعه درمجلس ترکیه گام های برداشته شده برای حل بحران سوریه را یک مساله اساسی برای بقای ترکیه عنوان کرد.وی افزود: مذاکرات ژنو در این زمینه دردی را درمان نکرد و به همین علت مذاکرات آستانه را آغاز کردیم و ما در این روند به همراه روسیه، ایران و سازمان ملل متحد وارد یک فرایند عملی مشترک شدیم.اردوغان مذاکرات سران سه کشور در سوچی، آنکارا و تهران توافق انجام شده اخیر با روسیه برای حل مساله ادلب را گام مهم در حل جدی بحران سوریه دانست و بیان کرد: ما در زمانی که اتفاقات در ادلب به سمت بمباران و کشتار غیرنظامیان پیش می رفت، ساکت نمانده و بر اساس تماس های دوجانبه با ولادیمیر پوتین رییس جمهوری روسیه تفاهم نامه 10 ماده ای را امضا کردیم که از آن روز تاکنون آتش بس در منطقه برقرار شده است.وی اعلام کرد: در اطراف ادلب ترکیه 12، روسیه 10 و ایران نیز 6 نقطه دیده بانی برای جلوگیری از درگیری احتمالی ایجاد کرده اند و همه این نقاط دیده بانی در پی توافق سه کشور در نشست نخست سران در سوچی ایجاد شده است.رییس جمهوری ترکیه اضافه کرد: بر اساس توافق اخیر سوچی نیز روسیه جلوی هر گونه تهدید حمله به ادلب را می گیرد و در داخل شهر ادلب نیز ما از طرف ترکیه علیه پایان دادن به حضور گروه های افراطی هر گونه اقدام لازم را انجام می دهیم و در این زمینه همگام با روسیه اقدام کرده و آرزو می کنیم که دیگر ادلب شاهد کشتار و بمباران نباشد.وی با بیان این که اگر در میز مذاکرات درباره تحولات منطقه حضور نداشته باشید، حرفی برای گفتن نخواهید داشت، گفت: در تمام جنگ ها و در همه مسائل مهم، اگر طرف مذاکره باشید، حرف شما اثرگذار خواهد بود و به همین علت ما اعلام کردیم که دنیا بزرگتر از پنج کشور دارای حق وتو است مذاکره با سایر قدرت های اثرگذار را آغاز کردیم.اردوغان افزود: تا پایان ماه جاری میلادی سران چهار کشور ترکیه، روسیه، آلمان و فرانسه طی نشستی در استانبول برای حل مساله سوریه گرد هم خواهند آمد و در این نشست باز هم در صدد هستیم که با همکاری روسیه، اقدامات مشترک خود را در قالب ائتلاف ادامه دهیم.وی تاکید کرد: تا کنون در پی اقدام مشترک برای جلوگیری از درگیری و جنگ در ادلب، علاوه بر مقابله با کشتار غیرنظامیان، جلوی ورود موج جدیدی از پناهجویان سوری به ترکیه گرفته شده است.رییس جمهوری ترکیه با بیان این که هم اکنون 3.5 میلیون پناهجوی سوری در ترکیه ساکن هستند، اظهار کرد: ما دیگر امکان پذیرش 3.5 میلیون پناهجوی دیگر را نداریم.وی همچنین بدون مشخص کردن مخاطبان خود تهدید کرد: همه باید بدانند که با وجود ترکیه نمی توانند به اهداف خود در منطقه دست یابند و این موضوع در زمینه قبرس و حومه اژه نیز صدق می کند.اردوغان ادامه داد: کسانی که بیخ گوش ما و علیه ترکیه قصد دارند اقداماتی انجام دهند، به زودی خواهند فهمید که در اشتباه هستند چرا که ترکیه هیچ گونه چشم داشتی به حق و حقوق و منافع کسی ندارد و به هیچ کس هم اجازه نخواهد داد که منافع و حق و حقوق اش را غصب کند.خاورم/1905 **1908            "}