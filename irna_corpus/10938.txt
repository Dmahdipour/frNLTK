{"onTitr":"","titr":" آسوشیتدپرس: مردم ایران به صرافی ها هجوم بردند","describe":" تهران – ایرنا – تارنمای خبرگزاری آسوشیتدپرس امروز (سه شنبه) نوشت: به دنبال افزایش ارزش ریال ایران در روز سه شنبه پس از هفته ها سقوط، مردم برای فروش دلارهای خانگی خود به صرافی ها هجوم بردند.", "text":"به گزارش ایرنا از تارنمای این خبرگزاری، صرافی های تهران برای هر دلار آمریکا 135هزار ریال می پردازند. یک روز قبل، هر دلار 170هزار ریال ارزش داشت. این در حالی است که در روزهای اخیر قیمت یک دلار تا 190هزار ریال نیز رسیده بود. با توجه به این که تحریم های آمریکا بر صنعت نفت ایران در ماه نوامبر اجرایی خواهند شد، این که افزایش ارزش ریال دائمی باشد، در هاله ای از ابهام قرار دارد.  صاحبنظران دلایل گوناگونی برای توجیه افزایش ارزش ریال ارائه داده اند که از آن جمله می توان به سیاست جدید ایران که به بانک مرکزی قدرت بیشتری در پشتیبانی از ریال داده و اجازه واردات ارز خارجی بیشتری را می دهد، اشاره کرد. این تارنما در ادامه به بررسی دیگر دلایل افزایش ارزش ریال پرداخت و نوشت: افزون بر این، در ایران امیدهایی وجود دارد که اروپا می تواند از این کشور در برابر تحریم های نفتی آمریکا در ماه نوامبر، حفاظت کند، افزایش قیمت نفت نیز امید را به اقتصاد ایران بازگردانده است و پلیس با برخی از دلالان غیرقانونی ارز در خیابان ها یا به طور آنلاین نیز برخورد کرده است.آسوشیتدپرس در ادامه تصریح کرد: تلویزیون دولتی ایران مردمی را نشان داد که بامداد دوشنبه برای به فروش دلارهای خود در بازار تجمع کرده اند. بسیاری از این افراد در زمان سقوط ارزش ریال، دلار و یورو خریداری کرده بودند؛ کاری که ارزش ارز ایران را بیش از پیش کاهش داد. سال گذشته هر یک دلار آمریکا 39 هزار ریال بود.  اروپام**9418**2040            "}