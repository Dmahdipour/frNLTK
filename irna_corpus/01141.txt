{"onTitr":"","titr":" استان مرکزی مهیای برگزاری مسابقات میلاد دو نور است","describe":" خمین - ایرنا - رئیس هیات دوچرخه سواری استان مرکزی گفت: تمهیدات و تدابیر لازم برای برگزاری مسابقات دوچرخه سواری میلاد دو نور اندیشیده شده و این استان مهیای میزبانی از این رویداد ورزشی است.", "text":"«محمد کمیجانی» روز پنجشنبه در نشست هماهنگی مسابقات میلاد دو نور در خمین افزود: نشست های هماهنگی برگزاری این تور با حضور نمایندگان دستگاه های اجرایی استان برگزار شده و تمهیدات لازم امنیتی، درمانی، اسکان و رفاهی برای برگزاری هر چه بهتر مسابقات اندیشیده شده است.وی اظهارداشت: تور دوچرخه سواری میلاد دونور از 26 مهرماه به مدت سه روز با حضور 14 تیم از لیگ برتر داخلی و تیم ملی جوانان و تیم جوانان استان مرکزی برگزارمی شود.رئس هیات دوچرخه سواری استان مرکزی گفت: هر تیم از پنج ملی پوش دو چرخه سوار و چهار نفر عوامل اجرایی تشکیل شده است.کمیجانی با بیان اینکه این مسابقات در سه مرحله و به مسافت 360 کیلومتر برگزار می شود اظهار داشت: مسابقات 26 مهر ماه در اراک، 27 مهرماه در شهر مهاجران و 28 مهرماه سال جاری نیز در خمین برگزار می شود.رئیس هیات دوچرخه سواری استان مرکزی افزود: مسابقات دوچرخه سواری میلاد دو نور از سال 75 پایه ریزی شد و با ثبت در تقویم فدراسیون جهانی، بین المللی شد.کمیجانی افزود: وقفه ای در برگزاری مسابقات به دلیل تنگناهای مالی به وجود آمد که امسال این مسابقات احیا و به صورت ملی برگزار می شود اما تلاش می شود با فراهم کردن زیر ساخت های لازم و گزارش نهایی به فدراسیون جهانی دوچرخه سواری از سال آینده بین المللی برگزار شود.رئیس ورزش و جوانان خمین نیز در این نشست گفت: زادگاه معمار کبیر انقلاب آماده برگزاری این مسابقات به عنوان یکی از رویدادهای مهم ورزشی است که 28 مهر ماه ساعت نه و نیم صبح از میدان بسیج خمین شروع می شود.«سعید امجدی» افزود: دوچرخه سواران مسافت سه و نیم کیلومتر را رکاب می زنند و پایان مسابقات اختتامیه تور دوچرخه سواری با حضور رئیس فدراسیون دو چرخه سواران  ایران، مسئولان استانی و محلی در بیت تاریخی امام خمینی (ره) برگزار می شود.وی گفت: هدف از برگزاری تور دوچرخه سواری در خمین معرفی زادگاه معمار کبیر انقلاب به ورزشکاران و آشنایی نزدیک ورزشکاران با زادگاه و محل زندگی امام خمینی (ره) است.شهرستان خمین از توابع استان مرکزی ، زادگاه معمار کبیر انقلاب است که 105 هزار نفر جمعیت دارد و در فاصله 61 کیلومتری اراک قرار دارد.7277/3075            "}