{"onTitr":"","titr":" زمان طلایی برای درمان سکته قلبی یک ساعت نخست است","describe":" اهواز – ایرنا - مدیر گروه بیماری های غیر واگیر مرکز بهداشت خوزستان گفت: زمان طلایی برای درمان بیماران دچار سکته قلبی، یک ساعت نخست پس از شروع سکته قلبی است.", "text":"دکتر کوروش نعمانی روز سه شنبه در گفت و گو با خبرنگار ایرنا بیان کرد:احساس فشار آزاردهنده ، سنگینی یا درد در وسط قفسه سینه که معمولا به طور ناگهانی شروع می شود و بیش از چند دقیقه ادامه یابد مهمترین علامت بالینی در سکته قلبی است.وی افزود: سایر نشانه هایی که ممکن است همراه درد قفسه سینه باشند احساس سبکی سر، سرگیجه بدون دلیل، سنکوپ(غش کردن)، تنگی نفس( در حال استراحت یا در حال فعالیت) ، عرق کردن و نارحتی معده است که همراه با درد قفسه سینه یا تنگی نفس ممکن است حالت تهوع نیز رخ دهد.نعمانی ادامه داد: همیشه در سکته قلبی همه این علایم رخ نمی دهد و افراد ممکن است نشانه های مختلف را تجربه کنند.مدیرگروه بیماری های غیرواگیر مرکز بهداشت خوزستان گفت: در زمان بروز درد قلبی حفظ  آرامش، فعالیت نکردن و تماس فوری با اورژانس 115، استفاده از داروی با تاثیر سریع نیترو گلیسیرن (قرص های زیرزبانی به شکل دانه های تسبیح) مهم است.وی در خصوص روش های کاهش خطر بروز سکته های قلبی و مغزی به طور کلی بیان کرد: کنترل منظم فشار خون، مصرف نکردن دخانیات، حفظ کلسترول و قند خون در حد مطلوب، کم کردن وزن، فعالیت بدنی یا ورزش منظم، معاینات پزشکی منظم و تغذیه سالم  از جمله راهکارها است.نعمانی اضافه کرد: با توجه به اینکه بیماری قلبی نخستین عامل مرگ و میر مردم دنیاست باید با رعایت نکاتی خطر بیماری های قلبی را از خود دور کنیم از جمله اینکه استرس را کاهش دهیم، حداقل 30 دقیقه در روز پیاده روی کنیم ، فشار خون، چربی، قند خون و وزن خود را کنترل کنیم، سیگار نکشیم و تغذیه سالم داشته باشیم. مدیر گروه بیماری های غیر واگیر مرکز بهداشت خوزستان ادامه داد: با کاهش هر یک درصد از سطحکلسترول خون، 2 درصد از میزان بروز بیماری های قلبی،  عروقی کم می شود. وی گفت: کاهش 25 درصد خطر مرگ زود رس (30 تا 70 ساله) ناشی از بیماری های قلبی، عروقی، سرطان، دیابت و بیماری های مزمن ریوی تا سال 2025 باید عملی شود اما مرگ و میر ناشی از این چهار بیماری در مراکز درمانی زیر مجموعه دانشگاه علوم پزشکی اهواز در سال 96 نسبت به 95 افزایش یافته است.3004/ 6037            "}