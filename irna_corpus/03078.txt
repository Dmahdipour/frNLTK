{"onTitr":"","titr":" مرمت مسجد جامع ارومیه تا بازگشایی کامل حجره ها ادامه می یابد","describe":" ارومیه- ایرنا- سرپرست معاونت هماهنگی امور عمرانی استانداری آذربایجان غربی گفت: قدمت تاریخی مسجد جامع ارومیه بر اهمیت مرمت و حفاظت آن می افزاید و این اقدام تا بازگشایی کامل حجره های تاریخی و بخشهای اصلی آن ادامه پیدا می کند.", "text":"پیمان آرامون روز سه شنبه در حاشیه بازدید از کارگاه احیا و مرمت مسجد جامع ارومیه و روند مرمت بخش های مختلف آن افزود: برای شروع چنین طرحی نیاز به انجام مطالعه های اساسی بود که اداره کل میراث فرهنگی، صنایع دستی و گردشگری این اقدام زیربنایی را قبل از آغاز عملیات انجام داد.مدیرکل میراث فرهنگی، صنایع دستی و گردشگری آذربایجان غربی در این بازدید بیان کرد: یکی از اصلی ترین ماموریت های این اداره کل حفظ و مرمت مساجد تاریخی در سطح استان است.جلیل جباری بیان کرد: این نهاد اقدامات مرمتی را برای مساجدی که در فهرست آثار تاریخی کشور به ثبت رسیده انجام داده است و این کار را ادامه می دهد. وی با اشاره به احیای مسجد جامع ارومیه افزود: به منظور دستیابی به داده های فرهنگی و تاریخی، سال گذشته کاوش ها و پژوهش های باستان شناسی در کف گنبدخانه انجام و به شکل زیبایی آماده بازدید محققان و پژوهشگران شده است.جباری ادامه داد: برای مرمت و احیای بخش های داخلی و خارجی شبستان و مرمت گنبدخانه و سایر قسمت های این مسجد از سال 1393 تاکنون سه میلیارد ریال هزینه شده است.وی بیان کرد: بخشی از شبستان مسجد که بعد از گنبدخانه قرار داشت طبق شواهد موجود در طول ادوار گذشته از بین رفته بود و احیای آن بخش بسیار ضروری بود.جباری بیان کرد: پس از کاوش های باستان شناسی در قالب چهار گمانه که در ضلع شرقی یا همان صحن مسجد انجام شد بقایای معماری حجره ها در محدوده ضلع شرقی کاملا مشهود شد.وی بیان کرد: با توجه به شواهد موجود پلان های معماری و نقشه های اجرایی آماده و جهت احیای حجره ها اقدام و عملیات لازم برنامه ریزی شده است.جباری بیان کرد: برای سال جاری اعتبار لازم برای ادامه احیا حجره ها، ساماندهی محوطه مسجد و پژوهش در ضلع جنوبی و شرقی مسجد پیش بینی شد که پس از تصویب طرح در شورای فنی اداره کل و تامین اعتبار لازم قابل اجرا خواهد بود.به گزارش ایرنا در این بازدید از سوی سرپرست معاونت هماهنگی امور عمرانی استانداری آذربایجان غربی و سرپرست فرمانداری ارومیه برای تامین اعتبار مورد نیاز برای ادامه عملیات احیا و مرمت مسجد جامع ارومیه قول مساعد داده شد.مسجد جامع یکی از آثار کهن و قدیمی ارومیه است و در خیابان اقبال این شهر تاریخی قرار دارد؛ این مسجد در میان بازار قدیمی شهر واقع شده و یکی از ارکان اصلی بافت قدیمی شهر است.برخی از محققان معتقدند این بنا ابتدا آتشکده بود  و سپس در قرن هفتم هـجری قمری بر روی آن مسجدی ساخته شد؛ به اعتقاد این گروه از محققان سبک تزیینات، گچ بری ها، ستون بندی ها و طاق های مسجد عینا شبیه به سبک معماری سلجوقیان است.تاریخ تجدید بنای این مسجد معلوم نیست اما محراب آن در تاریخ 676 هـجری قمری ساخته شده است؛ این مسجد به همراه سایر اجزای بافت قدیمی شهر به ویژه بازار و راسته های آن بارها مورد مرمت و بازسازی قرار گرفته است. مسجد جامع ارومیه با 2 درب ورودی که از صحن بزرگ آن منشعب می شود، به بازار راه دارد.  7125/7129/3072            "}