{"onTitr":"","titr":" حفظ سنت تکریم سالمندان در گلستان","describe":" گرگان - ایرنا - سالمندان به عنوان اقشار تاثیرگذار جامعه همچنان در میان مردم استان گلستان از منزلت بالایی برخوردار هستند و به گفته آگاهان به مسائل سالمندان، مردم این استان تمایل کمتری برای خارج کردن این قشر از جمع خانواده های خود دارند.", "text":"معاون توانبخشی اداره کل بهزیستی گلستان معتقد است که سالمندان در این استان همچنان جایگاه و منزلت خود را حفظ کرده و فرزندانشان نهایت تلاش را برای بهبود شرایط زندگی آنان به کار می گیرند و فرهنگ تکریم مقام آنان در کنار نقش ریش سفیدی این قشر از تحولات و دگرگونی های زندگی مدرن مصون مانده است.کمال سلمانی با اشاره به نگهداری سالانه 200 سالمند در سه مرکز شبانه روزی فعال استان گفت: با توجه به آمارهای موجود، بیشترین جمعیت سالمندی استان در منازل نگهداری می شوند.وی در گفت و گو با خبرنگار ایرنا اظهار کرد: بر اساس آمار 145 هزار نفر معادل 8،7 درصد جمعیت گلستان سالمند هستند که حدود یک چهارم آنان بالای 75 تا 80 سال سن دارند.وی ادامه داد: فقط حدود 10 درصد جمعیت بالای 75 سال استان معادل 12 هزار و 500 نفر نیازمند مراقب ویژه هستند.معاون توان بخشی اداره کل بهزیستی گلستان با گلایه از آماده نبودن محیط جامعه برای حضور سالمندان گفت: در صورت وجود سرویس های بهداشتی، آسانسور و پله های مناسب در معابر و ادارات، سالمندان بیش از گذشته می توانند در محیط اجتماع حضور داشته باشند.بالارفتن سن، کاهش توانایی جسمی و بروز بیماری های مختلف در کنار ضعف و کم حوصلگی از مشخصات بارز افراد جامعه در زمان ورود به دوره سالمندی است، دوره ای که بعد از سال ها تلاش و فعالیت برای خانواده و جامعه به امید سپری شدن بهترین روزها در پناه اندوخته مالی و عاطفی فرا می رسد.کم توجهی خانواده ها به سالمندان که سال های جوانی و میانسالی خود را در مسیر بهبود شرایط زندگی و عاطفی فرزندانشان تلاش کرده اند، سبب شکل گیری شرایط روحی سخت در کنار مشکلات جسمانی می شود. یکی از سالمندان گلستانی به نام زینب معصوم آبادی به خبرنگار ایرنا گفت: خوشحالم در کنار فرزندان خود زندگی می کنم هر چند وضعیت کنونی کشور شرایط زندگی را برای زوج های جوان سخت کرده است.وی ادامه داد: با وجود احترام اعضای خانواده، کوچک شدن خانه ها و مشغله های زندگی در کنار کارکردن مرد و زن با هم برای تامین معیشت سبب شده در بعضی مواقع احساس مزاحم بودن کنم.یک سالمند دیگر به نام اصغر بیکی ساکن در یکی از روستاهای گرگان نیز گفت: زندگی در روستا سبب کم توقعی مردم می شود و ما همواره در تمام مراحل زندگی خدا را شکر می کنیم و دیدن فرزندان و نوه ها بزرگترین شادی برایمان است. وی از محور جمع بودن، احترام و تکریم شدن توسط اعضای خانواده، محله و جامعه احساس رضایت کرد و افزود: ساده زیستی، مناعت طبع و کنارآمدن مردم روستایی با مشکلات اقتصادی از مهمترین دلایل نشاط حاکم بر خانواده هاست.بر اساس اعلام مرکز آمار ایران، هفت میلیون و 414 هزار و 91 نفر معادل 9.28 درصد جمعیت کشور سالمند هستند که انتظار می رود این آمار تا سال 1430 به 14.4 درصد کل جمعیت برسد.به گفته کارشناس دانشگاه علوم پزشکی گلستان، این استان 145 هزار و 694 نفر جمعیت سالمند دارد که 69 هزار و 967 نفر آنان مرد و 75 هزار و 727 نفر زن هستند. فاطمه عرب عامری افزود: کمترین جمعیت سالمندی استان گلستان با 5،4 درصد مربوط به شهرستان مراوه تپه و بیشترین نیز با 13،1 درصد مربوط به بندرگز است. وی ادامه داد: با سالمند شدن جمعیت، برنامه ریزی و سیاستگذاری در مسیر تغییر نقش سالمندان از افراد وابسته به جمعیتی فعال از هر نظر، حفظ تندرستی و سلامت آنان است و نباید بیماری و ناتوانی را جزء جدایی ناپذیر از سالمندی دانست. رئیس گروه سلامت میانسالان و سالمندان دانشگاه علوم پزشکی گلستان اظهار داشت: برای رسیدن به این مهم، مراقبت دوره ای سالمندان در کنار آموزش بهبود شیوه زندگی سالم در سطوح کشوری طراحی شده و در حال اجراست.اجتناب یا به تعویق انداختن بیماری، معلولیت، وابستگی، بازنشستگی، تنهایی و جداماندگی از جامعه همراه با استفاده از تمام استعدادها و ظرفیت های آنان از مهمترین برنامه های دانشگاه علوم پزشکی گلستان است.عرب عامری افزود: تلاش برای حفظ منزلت، کرامت و عزت نفس سالمندان و اجتناب از تحقیر و تبعیض در میان این قشر در اولویت برنامه های این دانشگاه است. به گفته این کارشناس، وزارت بهداشت برنامه بهبود شیوه زندگی سالم در دوره سالمندی با  برنامه مراقبتی توسط مراقبان سلامت (بهورزان و پزشک) و آموزش بهبود شیوه زندگی سالم در قالب برگزاری نشست های آموزشی گروهی و فردی را در حال اجرا دارد.وی افزود: 27.5 درصد سالمندان گلستان در روستا و 9.1 درصد سالمندان ساکن شهر توسط همکاران بهورز و مراقب سلامت در زمینه های بیماری های غیرواگیر، پیشگیری و کاهش سقوط مراقبت شده اند.وی ادامه داد: همچنین 25.8 درصد سالمندان گلستان در روستا و 6.2 درصد سالمندان در شهر توسط همکاران پزشک مراقبت شده اند.به گزارش ایرنا 47 درصد از جمعیت حدود یک میلیون و 900 هزار نفری گلستان ساکن بیش از هزار و 100 روستا و 57 درصد جمعیت نیز ساکن 33 شهر هستند.**فعالیت 15 مرکز نگهداری سالمندان در گلستانمدیرکل بهزیستی گلستان گفت: 145 هزار نفر از جمعیت حدود یک میلیون و 900 هزار نفری استان معادل 8،7 درصد را سالمندان بالای 60 سال تشکیل می دهند. ابراهیم غفاری افزود: سه مرکز شبانه روزی، 10 مرکز روزانه و 2 کانون فرزانگان ویژه نگهداری سالمندان در گلستان وجود دارد. وی ادامه داد: 170 سالمند در مراکز شبانه روزی، 350 سالمند در مراکز روزانه و 2 هزار سالمند نیز در کانون فرزانگان از خدمات لازم بهره مند می شوند. مدیرکل بهزیستی گلستان تصریح کرد: 6 هزار و 160 سالمند در استان تحت پوشش بهزیستی هستند. غفاری با اشاره به طرح توانمندسازی سالمندان در شهرستان های آق قلا، بندرترکمن، گمیشان و علی آباد گفت: مرحله نخست این طرح با همکاری کمیته امداد، علوم پزشکی و فرمانداری ها با هدف کمک به بهبود شرایط نگهداری در منزل، سال گذشته برای 12 هزار سالمند اجرا شد که بزودی مرحله دوم آن نیز در همین شهرستان ها آغاز می شود. اول اکتبر که امسال مصادف با نهم مهر است، به عنوان روز جهانی سالمندان نامگذاری شده است.3042/1860            "}