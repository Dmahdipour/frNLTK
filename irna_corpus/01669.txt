{"onTitr":"","titr":" تردد عراقی ها هزار و صد شغل در خرمشهر ایجاد کرد","describe":" اهواز- ایرنا- رییس اداره صنعت، معدن و تجارت خرمشهر گفت: ورود و مسافرت عراقی ها به شهرستان خرمشهر باعث رونق بازار و تولید درآمد بیشتر در این شهرستان شده و باعث ایجاد اشتغال برای یک هزار و یکصد نفر در این شهرستان شده است.", "text":"به گزارش ایرنا بیژن بداغی چهارشنبه در ستاد تنظیم بازار استان در سرسرای سازمان صنعت، معدن و تجارت استان بیان کرد: بر اساس بررسی های میدانی که انجام گرفته است ورود و تردد عراقی ها به شهرستان خرمشهر باعث رشد درامد در بسیاری از بخش های این شهرستان شده است .وی گفت: به عنوان مثال میزان درآمد زایی در آژانس‌ها 130 درصد ، در بحث رستوران و اغذیه 45 درصد، در حوزه پوشاک 30 درصد ، تولید شیرینی جات 80 درصد، پارچه 20 درصد، لوازم خانگی 25 درصد ، خدمات آرایشگری 20 درصد، میوه و تره‌بار 80 درصد، رشد نشان می دهد.  رییس اداره صنعت، معدن و تجارت خرمشهر بیان کرد: برای تامین کالای مورد نیاز مسافران عراقی به این شهرستان و شهروندان خرمشهری لازم است که همکاری بیشتری شود تا امکان عرضه کالاهای بیشتری را در بازار داشته باشیم.بداغی ادامه داد: 10 تن گوشت، 23 تن مرغ و ماهی، 35 تن شکر، 118 تن برنج احتکار شده در این شهرستان  شناسایی و کشف شدند که این کالاها بین زوار و حسینیه‌ها توزیع شد، خرمشهر بیش از 400 حسینیه دارد که این اقلام بین آنها توزیع شد و مردم رضایتمندی کامل دارند.در ادامه این نشست رییس اداره صنعت، معدن و تجارت شهرستان آبادان بیان کرد:  50 تن مرغ منجمد ، 600 تن شکر، پنج تن گوشت منجمد ، یک تن گوشت گرم ، 110 حلقه لاستیک خودرو سبک، 160 حلقه لاستیک خودرو سنگین و گوجه کشف شده از قاچاق در سراسر آبادان توزیع شد .رشید پورنعمتی افزود: با توجه به اینکه همواره جمعیت زیادی در شهرستان های آبادان و خرمشهر در حال تردد هستند وآمار بالای  ورود مسافران عراقی به این 2 شهرستان جمعیت  این مناطق شناور است  و کالای زیادی از این 2 شهرستان خارج می شود به همین منظور لازم است که کالای مورد نیاز مردم و بازار در این مناطق با همکاری مسئولان به صورت منظم تامین شود.وی گفت: لازم است که برای تنظیم بازار شهرستان آبادان مقدار بیشتری کالاهای اساسی در نظر گرفته شود تا  بتوانیم کالاهای اساسی مورد نیاز مردم را تامین کنیم.پورنعمتی  ادامه داد : از ستاد تنظیم بازار استان درخواست داریم سهمیه مرغ منجمد و گوشت بیشتری برای آبادان و خرمشهر در نظر گرفته شود.رییس اداره صنعت، معدن و تجارت شهرستان آبادان بیان کرد: یکی از مشکلات این شهرستان و نارضایتی مردم، عدم تناسب قیمت عرضه کالای محصولات با قیمت درج شده بر روی کالاهاست. در ادامه این نشست رییس اداره صنعت، معدن وتجارت شادگان بیان کرد: با توجه به بیکاری زیاد در شهرستان شادگان و وابستگی بازار این شهرستان به اهواز، و اعتصاب اخیر کامیون داران، متاسفانه کالاهای اساسی و مورد نیاز در این شهرستان بسیار کم شده است. حسن خنافره ادامه داد: کمبود گوشت گرم مرغ منجمد ، کمبود لبنیات از جمله شیر در شهرستان  را داریم  و با کمبود برخی نهاده ها از جمله سبوس، ذرت و سویا در این شهرستان روبرو هستیم.رییس سازمان صنعت، معدن و تجارت استان نیز در ادامه این نشست اظهار داشت: در شرایط موجود، تحت فشار اقتصادی زیادی  هستیم که بخشی از این فشار از سوی دشمنان و بخش زیادی هم به دلیل سوء مدیریت ها است.امیر حسین نظری ادامه داد: باید مدیریت شرایط بحران و سخت اقتصادی را در دستگاه های دولتی و بخش خصوصی تقویت کنیم .وی گفت: نباید تنها به سمهیه ای که در تنظیم بازار برای تامین بازاراستان مشخص می شود بسنده کرد این میزان بسیار کم است و باید با مشارکت و کمک گرفتن از بخش خصوصی کالای بیشتری را وارد استان کرد.7158/6002            "}