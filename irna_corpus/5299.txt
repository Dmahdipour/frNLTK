{"onTitr":"","titr":" تایید لغو دربی مازندران با شکایت کشتی گیر روسی","describe":" ساری- ایرنا- رییس هیات کشتی مازندران تایید کرد که دیدار تیم های آرش زین بابل و پتروشیمی بهشهر در هفته ششم و پایانی مرحله مقدماتی مسابقات لیگ برتر کشتی آزاد باشگاههای کشور به علت شکایت کشتی گیر روسی از تیم بهشهری لغو شد.", "text":"اصغر ثمربخش یکشنبه شب به خبرنگار ایرنا گفت که این مسابقه قرار بود عصر امروز برگزار شود ولی به علت امتناع تیم پتروشیمی بهشهر از پرداخت دستمزد ' آلن گوگایف ' کشتی گیر روسی ، مسابقه لغو شد.وی افزود که کشتی گیر روسی از تیم پتروشیمی به فدراسیون شکایت کرد و مسئولان این تیم هم با وجود اخطارهای قبلی حاضر به پرداخت دستمزدش نشدند.ثمربخش با اعلام این که هیات کشتی مازندران هیچ نقشی در برگزاری مسابقات لیگ ندارد و همه مسئولیت ها برعهده سازمان لیگ فدراسیون کشتی است، گفت: مسئولان تیم پتروشیمی بهشهر برای تقویت تیم خود به دنبال کشتی گیر معروف روسی بودند که در نهایت با اشتباه مترجم کشتی گیر روسی به نام آلن گوگایف به مازندران آمد، اما برای این تیم کشتی نگرفت.وی افزود: با این حال مسئولان تیم بهشهری هزینه های مربوط به رفت و آمد این کشتی گیر روسی را به طور کامل پرداخت کردند، اما کشتی گیر روسی خواستار دریافت کامل مبلغ قرارداد پیش بینی شده از تیم پتروشیمی بود که به علت پرداخت نشدن اصل مبلغ قرارداد، این کشتی گیر به فدراسیون کشتی روسیه شکایت کرد و آنها هم شکایتش را به فدراسیون کشتی ایران ارجاع دادند.رییس هیات کشتی مازندان گفت که دبیر فدراسیون کشتی اعلاام کرد که دستکم دو تا سه بار به مسئولان تیم پتروشیمی بهشهر بابت شکایتی که کشتی گیر روسی از تیم داشته، صحبت کرده و نسبت به جریمه تیم هشدار داده که مورد توجه قرار نگرفته و در نهایت چنین سرنوشتی در بازی حساس گریبانشان را گرفت.دیدار دو تیم مازندرانی آرش زین بابل و پتروشیمی بهشهر قرار بود در سالن ورزشی دانشگاه آزاد اسلامی بابل برگزار شود ولی نماینده فدراسیون کشتی از وزن کشی کشتی گیران تیم بهشهری به خاطر شکایت کشتی گیر روسی ممانعت کرد.دیدار این دو تیم در حالی لغو شد که تیم پتروشیمی بهشهر برای صعود به مرحله نیمه نهایی مسابقات این فصل فقط به 2 پیروزی در 10 وزن این دیدار نیاز داشت، نتیجه ای که براحتی قابل دست یافتنی بود.در صورتی که نتیجه این دیدار پس از تصمیم روزهای آینده فدراسیون کشتی با نتیجه فنی 10 بر صفر به سود تیم آرش زین بابل اعلام شود، تیم ستارگان ساری دیگر نماینده مازندران به جای تیم پتروشیمی بهشهر به مرحله نیمه نهایی لیگ برتر کشتی آزاد باشگاههای کشور صعود خواهد کرد.   7327/1654            "}