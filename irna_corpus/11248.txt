{"onTitr":"","titr":" تالاب زریبار سالانه پذیرای 6 هزار قطعه پرنده مهاجر آبزی است","describe":" سنندج - ایرنا - سرپرست اداره حفاظت محیط زیست مریوان از پاکسازی تالاب زریبار برای میزبانی از پرندگان مهاجر خبر داد و گفت: سالانه حدود 6 هزار قطعه پرنده مهاجر آبزی به این تالاب می آیند.", "text":"حسن قادری روز سه شنبه در گفت و گو با خبرنگار ایرنا اظهار داشت: تالاب زریبار یکی از زیستگاه های گیاهان و جانوران خاص بویژه پرندگان آبزی است و از این لحاظ دارای ارزش و اهمیت فراوانی است.وی اضافه کرد: براساس بررسی های انجام شده، 544 گونه گیاهی و جانوری در تالاب زریبار مریوان زیست می کنند.سرپرست اداره حفاظت محیط زیست مریوان یادآور شد: تالاب زریبار یکی از توقفگاه های مهم پرندگان مهاجر آبزی در فصل زمستان و عبوری در دیگر فصل های سال از جمله پاییز است. وی با بیان اینکه این تالاب سالانه میزبان حدود 6 هزار پرنده مهاجر آبزی است، تاکید کرد: تا به امروز گزارشی مبنی بر حضور پرندگان مهاجر عبوری در زریبار نداشته ایم.قادری گفت: هر سال در پاییز به همت کارکنان و محیطبانان اداره حفاظت محیط زیست مریوان و جمعی از دوستداران طبیعت حاشیه تالاب زریبار پاکسازی می شود.سرپرست اداره حفاظت محیط زیست مریوان افزود: زریبار علاوه بر اینکه زیستگاه ارزشمندی برای گیاهان و جانوران است یکی از قطب های گردشگری استان کردستان هم محسوب می شود و سالانه تعداد زیادی از گردشگران داخلی وخارجی از آن دیدن می کنند.قادری اظهار داشت: مردم مهمان نواز، با فرهنگ و طبعیت دوست مریوان همواره حافظ این سرمایه بی نظیر محیط زیست خود هستند.تالاب زریبار در 135 کیلومتری شمال غربی سنندج مرکز استان کردستان و در فاصله یک کیلومتری غرب شهرمریوان واقع شده و از مکان های دینی و گردشگری این استان است.این دریاچه یکی از منحصر بفردترین دریاچه های آب شیرین در جهان به شمار می رود و یکی از مراکز مهم زمستان گذرانی و جوجه آوری پرندگان مهاجر است.7348/9102            "}