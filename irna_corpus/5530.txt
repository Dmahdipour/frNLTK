{"onTitr":"","titr":" اردوغان: منتظر اعلام نتیجه تحقیقات درباره خاشقجی هستیم","describe":" آنکارا- ایرنا- رجب طیب اردوغان رئیس جمهوری ترکیه گفت: منتظر اعلام نتیجه تحقیقات درباره وضعیت جمال خاشقجی روزنامه نگار ناپدید شده عربستانی در استانبول هستیم.", "text":"به گزارش روز یکشنبه ایرنا، وی که رهبر حزب عدالت و توسعه ترکیه نیز محسوب می شود، در اختتامیه بیست و هفتمین نشست مشورتی اعضای حزب متبوع خود افزود: دادستانی ترکیه به طور ویژه ورود و خروج به استانبول را بررسی می کند و منتظر کیفیت ماجرا و نتیجه تحقیقات آنها در قالب یک بیانیه هستیم.وی خاشقجی را 'دوست روزنامه نگاری قدیمی' خود خواند و گفت: مساله پیش آمده برای او در کشور ترکیه بسیار ناراحت کننده است.رییس جمهوری ترکیه تاکید کرد: من شخصا این مساله را دنبال می کنم و نتیجه را به تمام دنیا اعلام خواهم کرد.به گزارش ایرنا، توران قشلاقچی رییس انجمن رسانه های ترک ـ عرب ساعاتی پیش اعلام کرد که با قطعیت می توان گفت که خاشقجی روزنامه نگار عربستانی به قتل رسیده است.وبسایت روزنامه استار ترکیه به نقل از وی نوشت: اطلاعات قطعی مبنی بر قتل خاشقجی به دست آمده است و مقامات مسئول به ما گفته اند که برای برگزاری مراسم تشییع آماده شوید.وی بیان کرد که این روزنامه نگار عربستانی به روش جنایتکاران داعشی به قتل رسیده است.جمال خاشقجی روزنامه نگار مشهور عربستانی که از اعضای انجمن رسانه های ترک ـ عرب بوده است، از پنج روز پیش و از زمان مراجعه به ساختمان سرکنسولگری عربستان سعودی در شهر استانبول ناپدید شد.به رغم این که مقامات و پلیس ترکیه مدعی بودند که او در ساختمان کنسولگری حضور دارد، ولی رسانه های غربی از جمله رویترز دیشب اعلام کردند که وی به قتل رسیده است.هنوز زمان و مکان قتل و نیز محل کشف جسد او مشخص نشده است.شواهد میدانی و اظهارات محمد عتیبی سرکنسول عربستان سعودی در استانبول نشان می دهد که اسناد حضور خاشقجی در کنسولگری عربستان از جمله تصاویر دوربین های مدار بسته این مکان دیپلماتیک توسط مقامات امنیتی آل سعود معدوم شده است.سرکنسول عربستان سعودی در استانبول در پی ناپدید شدن خاشقجی درهای سرکنسولگری را به روی خبرنگاران رویترز باز و اعلام کرد که به علت فعال نبودن دوربین های مدار بسته، تصاویر ورود و خروج خاشقجی در ساختمان کنسولگری ثبت نشده است و هیچ فیلمی موجود نیست.طی چند روز گذشته در حالی که مقامات رسمی پلیس ترکیه مدعی حضور او سرکنسولگری عربستان سعودی در استانبول بودند، مقامات آل سعود اعلام کردند که وی در همان روز مراجعه از آن مکان خارج شده است.وبسایت خبر.ترک نیز ادعای کشته شدن خاشقچی 'وحشتناک' خوانده و نوشت: یک منبع ناشناس پلیس ترکیه بر این باور است که خاشقجی طی یک برنامه از پیش طراحی شده در ساختمان کنسولگری کشته شده و جسد وی از آنجا به بیرون منتقل شده است.خاشقجی 59 ساله، بعد از انتخاب بن سلمان به عنوان ولیعهد عربستان، این کشور را ترک کرده و به آمریکا رفته بود و در روزهای اخیر قصد ازدواج با یک زن تبعه ترکیه را داشت و برای طی کردن مراحل ثبت ازدواج خود مجبور به مراجعه به کنسولگری عربستان در استانبول شد.وی در مقالاتی که در روزنامه واشنگتن پست نوشته بود، از جنگ عربستان در یمن، بحران اقتصادی عربستان با کانادا و دستگیری مدافعان حقوق زنان انتقاد کرد.مقامات ترکیه تاکنون واکنش نرم و محتاطانه ای در برابر ناپدید شدن خاشقجی از خود نشان داده اند ولی با مشخص شدن ابعاد مخفی این رویداد، پیش بینی می شود که واکنش مقامات ترکیه تندتر شود.همچنین پیش بینی می شود که روابط ترکیه و عربستان سعودی که در پی حمایت مقامات ریاض از دولت السیسی در مصر و نیز تحریم قطر سرد شده، با ناپدید شدن این روزنامه نگار، وارد فضای پر تنش و چالش برانگیز جدیدی شود.خاورم/1905/1436/            "}