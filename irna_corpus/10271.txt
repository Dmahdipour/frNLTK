{"onTitr":"","titr":" پیام‌های یک سفر نیمه تمام","describe":" تهران- ایرنا- آنچه مسلم است، سفر محمدبن سلمان به کویت هم کوتاه و هم با یک روز تاخیر صورت گرفته و آن چیزی که در دستور کار طرفین بوده است توسط کویتی‌ها انجام نشده است.", "text":"روزنامه اعتماد در یادداشتی به قلم احمد دستمالچیان، آورده است: کشورهای عربی خلیج فارس که در شورای همکاری مجتمع شدند از دیرباز اختلافات مرزی، مسلکی، سیاسی، ساختاری و در نهایت قبیله‌ای داشتند. اختلافات میان کشورهای شورای همکاری خلیج‌فارس موضوع جدیدی نیست. اما در این مقطع به دلیل اینکه سرنخ‌های همه این اختلاف‌ها از عربستان بیرون می‌آید دارای یک پیام است که عربستان سعی دارد هژمونی خود را در خلیج فارس تحمیل کند و از موضع برتر و مسلط برخورد کند. از همین رو کشورهای منطقه با چنین تهدیدات و سیاستی روبرو می‌شوند از خود واکنش‌های مناسب را نشان می‌دهند. چندی پیش در خصوص قطر شاهد این موضوع بودیم. عربستان در مورد قطر بسیار تند و اهانت‌آمیز برخورد کرد و 12 شرط را برای عادی‌سازی روابط با این کشور مطرح کرد و آن را برای حکومت مستقل قطر دیکته کرد و طبیعی بود پادشاهی این کشور نسبت به شروط عربستان واکنش تندی نشان دهد و در همین راستا عمل کرد و با وجود تهدیداتی که از سوی عربستان صورت گرفت، ایستادگی کرد و تاکنون نیز این تهدیدات هیچ تاثیری بر شرایط قطر نداشته است و عربستان نتوانست قطر را نه تحریم اقتصادی و نه بایکوت سیاسی کند. به نظر می‌رسد محمدبن سلمان در سفر اخیری که به کویت داشته است در مورد همین سیاست و با لحنی تند قصد داشته با امیر کویت صحبت کند که کویتی‌ها آن را نپذیرفتند. کویت و عربستان در خصوص استفاده از منابع نفتی مشترک از جمله در الخفجی و سایر منابع مشترک اختلاف داشتند. از دیرباز عربستان سعودی سعی کرده با فشار و زور برتری خود در این مناطق را دیکته کند و همچنین در مورد همسو شدن سیاست‌های کویت و عربستان در مورد تحولات منطقه یعنی ایران، قطر و بحران یمن قصد داشته تا آنها را نیز با خود همراه کند که به نظر می‌رسد کویتی‌ها آن را نپذیرفتند. حتی به نظر می‌رسد در بحث ناتوی عربی نیز محمدبن سلمان قصد داشته تا شرایط خود را دیکته کند که باز هم موفق نشده است. آنچه مسلم است، سفر محمدبن سلمان به کویت هم کوتاه و هم با یک روز تاخیر صورت گرفته و آن چیزی که در دستور کار طرفین بوده است توسط کویتی‌ها انجام نشده است. به هر حال زمانی که مقام‌های بلندپایه و رسمی یک دولت به کشور میزبان می‌روند، پیش از آن نمایندگانی برای تنظیم توافق‌های دوجانبه به کشور میزبان اعزام می‌شوند و دیدارها و جلسات این نمایندگان تبدیل به دستور کاری برای نشست سران می‌شود.ولی این اتفاق صورت نگرفت و تنها یک دیدار دوجانبه برگزار شد و پس از ضیافت شام محمدبن سلمان به فرودگاه رفت و کویت را ترک کرد. اما اینکه رسانه‌های رسمی کویتی و سعودی عنوان می‌کنند که هیچ اختلافی میان طرفین وجود نداشته بیشتر تبلیغاتی است که در آینده جزییات بیشتری از این سفر منتشر خواهد شد. از همین رو عربستان تا زمانی که سیاست توهم قدرت را با توجه به تحمیل نظراتش انجام دهد، طبیعی است که کشورهای منطقه نمی‌توانند، پیرو چنین سیاستی باشند و دست رد به سینه عربستان می‌زنند. اکنون در داخل شورای همکاری به دلیل اینکه کویت، قطر و عمان سیاست‌های یک‌طرفه عربستان را همراهی نمی‌کنند بیش از یک سال است که شورای همکاری نتوانسته تشکیل جلسه دهد و جلسات از پیش طراحی شده نیز لغو به تعویق افتاده است. این آثاری است که سیاست‌های ملک سلمان و محمدبن سلمان در عربستان سعودی به وجود آورده و تقریبا همه کشورهای منطقه را از خود می‌رانند و عربستان بیش از گذشته روزبه‌روز منزوی‌تر می‌شود. البته این دور از تصور است که کشورهای حاشیه خلیج فارس بتوانند در مقابل عربستان جبهه‌ای تشکیل دهند و عرض‌اندامی کنند. ولی با همین سردرگمی و تشدد و تفرقه ادامه پیدا خواهد کرد، به خصوص پس از آنکه شیخ صباح، امیر کویت از ملاقات با دونالد ترامپ، رییس‌جمهوری عربستان خارج شد، ایشان به دلیل صریح‌اللهجه بودن در مصاحبه‌ای عنوان کرد که من چندان نشانه‌ای از سوی امریکا مشاهده نکردم که بخواهند در میانجیگری میان قطر و عربستان جدی باشند. این نشان می‌دهد که امریکا به دنبال سیاست تفرقه در منطقه است که بتواند با این تضادها تسلیحات بیشتری را به فروش برساند و از این کانال‌ها بتواند اخاذی بیشتری انجام دهد. در خصوص سیاست‌های کویت نیز باید گفت که کویت عهد صباح معمولا تلاش کرده در یک حد بی‌طرف و وسط بایستد و طرف کسی را در تناقضات و مناقشات منطقه‌ای نگیرد و به نظر می‌رسد که سیاست درستی است زیرا کویت در موقعیتی نیست که یک جانبه‌گرا باشد. از همین رو همواره سعی کرده در تحولات منطقه سیاست حد وسط را مدنظر قرار دهد و شاهد آن بودیم که در مورد قطر تقریبا یک موضع بی‌طرفانه دارد. در مورد ایران نیز چندان موضع حاد و تندی مثل عربستان و امارات نمی‌گیرد و سعی می‌کند که روابط دوجانبه را در حد معقولی حفظ کند. به‌طور کلی کویت، قطر و عمان در برابر عربستان، امارات و بحرین سیاستی معتدل و از عقلانیت بهتری برخوردار هستند و به نوعی در مقابل سه کشور هستند. زیرا امارات، عربستان و بحرین افراطی و غیرعقلانی برخورد می‌کنند و شاهد آن هستیم که تا چه حد با مشکل مواجه شده‌اند. البته این اولین‌بار نیست که چالش و اختلاف میان کویت و عربستان به وجود می‌آید. حداقل در طی دو دهه اخیر این تنش به وجود آمده و با ریش سفیدی که حاکمان دو کشور دارند حل و فصل می‌کنند اما این اتفاقات اخیر کاملا به دلیل نابخردی محمدبن سلمان و سودای قدرت او است و غرور رهبران کویت را جریحه‌دار کرده و نتوانست به خواسته‌های خود دست پیدا کند. بی‌تردید طی هفته‌ها و ماه‌های آینده فعالیت‌هایی صورت می‌گیرد و هیچ‌وقت کویت اجازه نخواهد داد با همسایه قدرتمندی مانند عربستان روابط متشنجی داشته باشد و خودشان در میان خود این مساله را حل خواهند کرد. اما این مساله جدیدی نیست و تنها نشان‌دهنده تناقض‌ها و پارادوکس‌های میان کشورهای حاشیه خلیج فارس است.*منبع: روزنامه اعتماد،1397،7،11**گروه اطلاع رسانی**1893**9131            "}