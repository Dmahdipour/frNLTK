{"onTitr":" استاندار:    ","titr":" شاخصه های فرهنگی هرمزگان با زبان هنر معرفی شود","describe":" بندرعباس- ایرنا- استاندارهرمزگان زبان هنر را نافذ در رفع مشکلات فرهنگی و هنری دانست و گفت: براساس این زبان مولفه ها و شاخصه های فرهنگی و هنری این استان را برجسته و در سطح وسیع معرفی کنید.", "text":"به گزارش ایرنا، فریدون همتی سه شنبه شب در جمع هنرمندان استان هرمزگان اظهار داشت: این استان از فرهنگ و هنر با قدمت و هنرمندان دلسوز و فهیم برخوردار است و در هرکدام از رشته های هنری از جمله موسیقی، نمایش، فیلم، عکس، شعر و داستان هنرمندان مستعدی آثار فاخری را تولید کرده اند.وی در ادامه بیان داشت: هرکدام از مقوله های زندگی نیازمند فرهنگ سازی است تا شرایط برای رفاه بیشتر مردم فراهم شود و این امر نشان دهنده اهمیت و جایگاه تاثیرگذار هنرمندان و اهالی فرهنگ است. استاندار هرمزگان داشتن جامعه ای سالم را در گرو استفاده صحیح از زبان فرهنگ و هنر دانست و افزود: لباس محلی بانوان هرمزگان از جمله مولفه های فرهنگی این استان است که دارای حجاب کامل و تنوع بسیار خوبی است و باید بر روی این مهم سرمایه گذاری کرد. همتی خواستار ایجاد پیوند میان هنر و گردشگری در هرمزگان شد و ابراز داشت: هم چنین از ظرفیت جزیره ها و سواحل این استان باید برای اجرای برنامه های فرهنگی و هنری با هدف ایجاد شادابی و نشاط در جامعه استفاده کرد.وی نوآوری و خلاقیت در عرصه فعالیت های فرهنگی و هنری را ضروری دانست و بیان داشت: از تمامی ایده ها و ابتکارهای خلاقانه هنرمندان استان هرمزگان استقبال و آنها را مورد حمایت قرار می دهیم.استاندار هرمزگان در بخش دیگری از سخنان خود اظهار داشت: برای کمک به حوزه فرهنگ و هنر در هرمزگان می توان از ظرفیت شهرداری به خوبی بهره گرفت.همتی در این رابطه گفت: با انعقاد تفاهم نامه با شهرداری ها می توان فرهنگسراهای شهرها در اختیار انجمن های فرهنگی و هنری قرار داد تا این انجمن ها بتوانند با انجام کار محتوایی، استفاده مطلوبی از این امکانات داشته باشند.وی خواستار برنامه ریزی و حمایت ویژه از جشنواره های فیلم و عکس اردیبهشت و کنگره ملی شعر و داستان جوان در هرمزگان شد.استاندار هرمزگان افزود: باید از ظرفیت انجمن های فرهنگی و هنری به ویژه در محلات حاشیه ای شهر بندرعباس که در معرض آسیب های اجتماعی قرار دارند نیز به خوبی استفاده شود. ایجاد فرهنگسرا، مسکن ، مسائل زیر ساختی، تعیین وضعیت مدیریتی فرهنگ وارشاد اسلامی بخشی از مطالبات و درخواست های هنرمندان هرمزگان دراین نشست بود. 9887 /6048            "}