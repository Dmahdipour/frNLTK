{"onTitr":" معاون امور اجتماعی اداره کل بهزیستی خوزستان:    ","titr":" 574 کودک کار در اهواز شناسنامه دار شدند","describe":" اهواز- ایرنا_ معاون امور اجتماعی اداره کل بهزیستی خوزستان گفت: این بهزیستی با اجرای طرح شناسنامه دار کردن کودکان کار، 574 کودک را که در چهارراه های اهواز مشغول به کار بوده را شناسنامه دار کرده و امکان آموزش تحصیلی، اجتماعی، و فنی و حرفه ای را برای آنها فراهم کرده است.", "text":"به گزارش ایرنا، محمدرضا عباسی روز شنبه در نشست خبری هفته ملی کودک در اهواز بیان کرد:آموزش مهارت های اجتماعی مهم ترین آموزشی است که این کودکان می بینند تا دچار آسیب اجتماعی نشوند و با خودکنترلی که خواهند داشت توان و مهارت نه گفتن را داشته باشند.وی با اشاره به اینکه 99 درصد از این کودکان دارای خانواده هستند، افزود: تاکنون 110 نفر از این کودکان در کلانشهر اهواز بازتوانی شدند اما از آنجا که مسایل اجتماعی با وضعیت اقتصادی و معیشتی مردم در ارتباط است چرخه ورود بچه ها به این گونه کارها همچنان ادامه دارد.عباسی با اشاره به اینکه بهزیستی خود را یک دستگاه پرسشگر می داند، بیان کرد:بر اساس شرح وظایف تعریف شده، این سازمان پس از بروز یک آسیب، به موضوع ورود کنند.وی با اشاره به آغاز هفته ملی کودک از 14 تا 20 مهر، ادامه داد: همه افراد زیر 18 سال کودک محسوب می شوند و باید بر اساس قوانین مربوط به این گروه سنی با آنها رفتار شود.وی گفت:امروزه کودکان کار بیش از گذشته مورد توجه قرار گرفته اند و بخش عمده ای از آنها در چهار راه ها به گل فروشی، شستن شیشه خودرو و ... روی آورده اند.* 246 مورد کودک آزاری در خوزستان معاون امور اجتماعی اداره کل بهزیستی خوزستان در ادامه با بیان اینکه 246 مورد کودک آزاری پارسال در خوزستان گزارش شد گفت: کودک آزاری از جمله مواردی است که اورژانس اجتماعی اداره کل بهزیستی آن را با جدیت پیگیری می کند و در این زمینه با ارایه مشاوره و آموزش تخصصی در تلاش است تا از تکرار این آسیب اجتماعی جلوگیری شود.وی افزود:در برخی از موارد نیز پرونده های کودک آزاری به دستگاه قضایی معرفی می شوند و مجازات سنگینی هم برای افراد متخلف تعیین شده است.وی یادآور شد: در صورتی که شهروندان متوجه هرگونه آسیب اجتماعی به ویژه کودک آزاری شدند می توانند مراتب را از طریق شماره تماس 123 به اورژانس اجتماعی اطلاع دهند.وی افزود: هم اکنون تعداد 800 مهدکودک زیر نظر بهزیستی در خوزستان فعالیت دارند که 50 درصد از این تعداد در مناطق شهری و بقیه در روستاها قرار دارند.وی با اشاره به اینکه بخش عمده ای از برنامه های هفته ملی کودک در مهدکودک ها برگزار می شود، گفت:برای برگزاری جشن های این هفته در کنار کودکان معلول برنامه ریزی شده است و نیز جشنواره غذا ویژه هفته کودک در محل نمایشگاه های بین المللی اهواز برگزار می شود.عباسی ادامه داد: همچنین آیین گرامیداشت شهادت 'طاها اقدامی' کوچک ترین شهید حادثه تروریستی رژه اهواز، در مسجد منتظرالمهدی اهواز برگزار می شود.گفتنی است، در سطح خوزستان 33 هزار خانوار بی‌ سرپرست و 80 هزار معلول زیر پوشش اداره کل بهزیستی هستند.7148/ 6037            "}