{"onTitr":"","titr":" 75 اثر تاریخی واجد ارزش ثبت در فهرست آثار ملی شناخته شد","describe":" تهران - ایرنا- در کمیته آثار غیرمنقول 75 اثر تاریخی از پنج استان تهران، خراسان شمالی، سمنان، قزوین و گلستان پس از بررسی و تایید کارشناسان میراث فرهنگی، واجد ارزش ثبت در فهرست آثار ملی شناخته شد.", "text":"به ‌گزارش روز شنبه ایرنا از سازمان میراث فرهنگی، صنایع دستی و گردشگری، مدیرکل دفتر ثبت آثار و حفظ و احیای میراث معنوی و طبیعی با اعلام این خبر افزود: در کمیته آثار غیرمنقول، به تفکیک 36 پرونده از استان گلستان، 6 پرونده از استان تهران، 8 پرونده از استان سمنان، 20 اثر از خراسان شمالی و 5 اثر از استان قزوین مورد بررسی قرار گرفت. فرهاد نظری پرونده های ارائه شده از استان گلستان را شامل 19اثر در قالب امامزاده، آب انبار، پل، حمام، خانه، عمارت، مدرسه و محراب متعلق به دوره قاجار و پهلوی اول، 17 محوطه تاریخی در 8 شهرستان استان از دوره های مفرغ قدیم، آهن، اشکانی، ساسانی و اسلامی برشمرد و گفت: بافت روستای چلی پایین از جمله پرونده های ارائه شده از سوی استان گلستان بود که ثبت آن موکول به تکمیل پرونده و طرح آن در جلسات آتی کمیته شد.  به گفته وی، مدرسه اتفاق، مؤسسه باستان شناسی (شماره 2)، دانشکده محیط زیست، تعاونی مسکن کارکنان دانشگاه تهران، حسینیه هنر و ساختمان کانسون در مقابل دانشگاه هنرهای زیبا واقع در حریم دانشگاه تهران از جمله پرونده‌های ارائه شده از سوی کارشناسان استان تهران بود که در این نشست واجد ارزش ثبت در فهرست آثار ملی کشور شناخته شد. مدیرکل دفتر ثبت آثار و حفظ و احیای میراث معنوی و طبیعی همچنین به بررسی پرونده چهار خانه، یک عمارت، حمام، ورزشگاه مربوط به دوره قاجار و پهلوی اول و بافت تاریخی روستای بیابانک مربوط به دوره صفویه در استان سمنان اشاره کرد و گفت: پرونده 20 اثر تاریخی از خراسان شمالی به تفکیک 8 تپه و محوطه تاریخی متعلق به عصر مفرغ تا قرون اولیه و میانی، امامزاده یحیی (ع)، پایاب قنات الله آباد، برج نگهبانی، آب انبار، 5 حمام، قلعه، کاروانسرا و مسجد جامع مربوط به شهرستانهای شیروان و بجنورد از دیگر موضوعات ارائه شده در این نشست بود که با تصویب هیات کارشناسی، واجد ارزش ثبت در فهرست آثار ملی شناخته شد. نظری خانه مؤمنان در بافت تاریخی شهر قزوین، بند تاریخی مولاوردیخان، خانه اربابی الوند، مسجد قنبتی تاکستان و تپه پیش از تاریخ متعلق به عصر آهن و مفرغ در شهرستان بوئین زهرا از استان قزوین را از دیگر آثار واجد ارزش ثبت در فهرست آثار ملی عنوان کرد.  فراهنگ **1085** 1055            "}