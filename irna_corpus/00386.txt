{"onTitr":" خطیب جمعه بیرجند:    ","titr":" حرمت نهادهای قانونی کشور حفظ شود","describe":" بیرجند - ایرنا - امام جمعه موقت بیرجند گفت: گاهی عبارت های تندی نسبت به مجلس شورای اسلامی و شورای نگهبان دیده شده است در حالی که اینها نهادهای قانونی هستند و باید حرمت آنها حفظ شود.", "text":"به گزارش ایرنا حجت الاسلام سید محمدباقر عبادی در خطبه های نمازجمعه بیرجند با اشاره به رای مخالف خود در تصویب لایحه CFT افزود: نظر اکثریت نمایندگان مجلس بر تصویب این لایحه بوده است.  وی گفت: لایحه پیوستن ایران به کنوانسیون مبارزه با تامین مالی تروریسم یکی از لوایحی است که باید به تصویب می رسید و اگرچه بنده به دلایلی به این لایحه رای ندادم اما باید برای جایگاه مجلس و نظر آن احترام قایل شویم.نماینده مردم بیرجند، خوسف و درمیان در مجلس شورای اسلامی افزود: گفتن حرف هایی از جمله اینکه مجلس شورای اسلامی یک مجلس خائن است به نظام آسیب می زند.وی اظهار داشت: افراد موافق این لایحه استدلال هایی داشتند که البته این استدلال قابل نقد است.عبادی یکی از استدلال های نمایندگان موافق را گرفتن بهانه از آمریکا عنوان کرد و گفت: بهانه با چنین مصوبه هایی از آمریکا گرفته نمی شود. وی با اشاره به بهانه های آمریکا در خصوص انرژی هسته ای ایران اظهار داشت: الان هم اگر موشک را تقدیم شان کنیم باز بحث حقوق بشر را بهانه می کنند. خطیب جمعه بیرجند گفت: آمریکا با اصل نظام و حاکمیت ملی ما مخالف است چون ملت ایران آگاه شده، روی پای خود ایستاده و مقابل آمریکا سر تعظیم فرود نمی آورد.وی با اشاره به قدرت جمهوری اسلامی ایران افزود: آمریکا حقوق بشر را بهانه می کند، مگر عربستان و آل سعود برای شهروندان یا مخالفان خود ذره ای حرمت قائل است که دائما از سوی آمریکا حمایت می شود؟ وی نمونه این بی توجه عربستان به حقوق شهروندان خود را در ماجرای قتل یک روزنامه نگار عربستانی مثال زد و گفت: روزنامه نگاری چند نقد بسیار لطیف علیه آل سعود نوشته که به یک هزارم نقدهایی که عده ای در جمهوری اسلامی علیه نظام می نویسند، نمی رسد بعد توسط محافظان پادشاه سعودی در ترکیه سر به نیست شده و برخی گفته اند که او را با اره قطعه قطعه کرده اند. حجت الاسلام عبادی با طرح این سئوال که چطور آمریکا با این اوضاع هیچ بهانه حقوق بشری نسبت به عربستان ندارد گفت: چون آل سعود کارش به جایی رسیده که ترامپ می گوید آقای پادشاه عربستان اگر ما یک هفته نباشیم شما از بین می روید.وی با اشاره به ترس آمریکا از موشک های نقطه زن جمهوری اسلامی ایران ادامه داد: آمریکا از اینکه جوانان ما فناوری را به دست بگیرند و از اینکه ایران در لیزر جزو سرآمدهای دنیا شده، نگران است.امام جمعه موقت بیرجند تعبیر مقام معظم رهبری از اینکه «شتر در خواب بیند پنبه دانه» را یادآور شد و افزود: ملت امروز ایران با مردم انقلابی که طعم آزادی را چشیده اند هرگز به روزهای گذشته که شاه نوکری می کرد، بازنخواهد گشت.وی اظهار داشت: آمریکا اگر دنبال حقوق بشر است چرا یک بار بر سر عربستان کودک کُش فریاد نزده پس الان هم با این تصویب ها بهانه هایش تمام نمی شود.عبادی در بخش دیگری از سخنانش گفت: برای مملکت ایران بن بست وجود ندارد و تنها راه نجات کشور مقاومت بوده، بقیه موارد راه نیست بلکه چاه است.وی با بیان اینکه آمریکا در هیچ‌ زمان مثل الان منزوی نبوده است افزود: نشانه های افول دولت آمریکا از اوضاع اقتصاد آن مشخص است به طوری که زمانی 50 درصد تولید دنیا دست آنها بود اما اکنون مقروض ترین کشور دنیا محسوب می شود. نماینده مردم بیرجند، خوسف و درمیان در مجلس شورای اسلامی بیان کرد: امروز کشورهای چین، روسیه و اتحادیه اروپا دنبال کنار گذاشتن دلار هستند و این نشان می دهد که آمریکا دچار بحران مشروعیت شده است. وی تاکید کرد: اگر ملت پشت مقام معظم رهبری حرکت کند پیروزی را به دست می آوریم و تحریم ها را دور خواهیم زد. عبادی با بیان اینکه مدیریت مشکلات کشور مدیر جهادی و وزرای قوی می خواهد گفت: با مسئول میلیاردی که حال و حوصله کار ندارد نمی شود کشور را اداره کرد بلکه باید جوانان انقلابی مدیریت کشور را به دست گیرند. وی همچنین با اشاره به بیستم مهر روز بزرگداشت حافظ گفت: حافظ و سعدی شعرای بزرگ ایران و جزو افتخارات ملت هستند بخصوص حافظ که عظمت ادبی و معنوی داشت و بسیاری از علما او را تجلیل می کنند.خطیب جمعه بیرجند با گرامیداشت روز استاندارد ادامه داد: استاندارد انسان از کالا مهمتر است چرا که اگر انسان استاندارد نباشد حتی استاندارد جامعه هم به هم می ریزد. وی از دیگر مناسبت های هفته به بیست و ششم مهر روز تربیت بدنی و ورزش اشاره کرد و گفت: ورزش هم از جایگاه همگانی و هم قهرمانی مهم است.حجت الاسلام عبادی یکی از اشکالات طرح تحول سلامت را پرداختن به بحث درمان عنوان کرد و گفت: بهتر بود در این طرح به پیشگیری و ورزش نیز پرداخته می شود. وی با اشاره به هفته نیروی انتظامی، یاد و خاطره شهید علی غلامی از شهدای اخیر ناجا در استان خراسان جنوبی را نیز گرامی داشت. 9893*3028            "}