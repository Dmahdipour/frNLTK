{"onTitr":" امام جمعه دماوند:    ","titr":" فرهنگ انفاق را در بین دانش آموزان ترویج کنیم","describe":" تهران – ایرنا – امام جمعه دماوند گفت: کمک به نیازمندان و ترویج فرهنگ انفاق و نوع‌دوستی در بین مدارس مهمترین رویکرد جشن عاطفه‌ها است که لازمه آن تقویت این مهم در بین دانش آموزان است.", "text":"به گزارش ایرنا، حجت الاسلام و المسلمین کاظم فتاح دماوندی امروز در آیین نواخته شدن زنگ عاطفه ها در مدارس شهرستان دماوند که به صورت نمادین در مدرسه پسرانه شهید کرمانی برگزار شد، اظهار داشت: دستگیری از نیازمندان و کمک به همنوعان علاوه بر وظیفه انسانی، رسالتی اخلاقی است که در دین مبین اسلام و سیره ائمه معصوم(ع) مورد تأکید و سفارش قرار گرفته است.وی با بیان اینکه پاداش کمک به نیازمندان از طواف کعبه نیز بیشتر است، ادامه داد: امروز دانش آموزان که آینده سازان کشور هستند باید فرهنگ 'هرچه برای خود می پسندیم برای دیگران هم بپسندیم' را بیش از پیش بیاموزند.امام جمعه دماوند خطاب به دانش آموزان گفت: علم بهتر از ثروت است زیرا جهل و نادانی ثروت آدمی را هم از بین می برد ولی علم و آگاهی ثروت و خوشبختی را برای انسان به همراه دارد؛ دانش آموزان با درس خواندن و یادگیری علم و دانش می توانند علاوه بر کسب ثروت، نیازمندان را نیز یاری کنند.همچنین مهدی شعبانی، رئیس کمیته امداد شهرستان دماوند با اشاره به اهمیت فرهنگ ایثار و بخشش در بین دانش آموزان، گفت: دانش‌آموزان آینده سازان کشور هستند و آشنایی آنان با فرهنگ احسان و نیکوکاری زمینه گسترش این فرهنگ را در جامعه فراهم می‌کند.وی با بیان اینکه مشکلات فردی و اجتماعی نمی تواند مانعی برای انفاق کنندگان باشد، افزود: جشن عاطفه ها هرساله در سه نوبت 15 و 16 شهریور ماه در سطح شهرها و مصلی نماز جمعه و 11 مهرماه در مدارس برگزار می شود که برگزاری این جشن در ابتدای سال تحصیلی بهترین فرصت برای آموختن درس مهرورزی است.رئیس کمیته امداد شهرستان دماوند با اشاره به اینکه دانش‌آموزان با حضور مستمر در پایگاه‌های نیکوکاری مستقر در سطح مدارس درس ایثار، حماسه و کمک به همنوع را به‌خوبی می‌آموزند، افزود: سال گذشته 30 میلیون تومان از سوی دانش آموزان شهرستان به نیازمندان کمک شد که امسال نیز دانش آموزان نیازمند منتظر کمک های بی دریغ شما هستند.شعبانی ادامه داد: پیش‌بینی شده تا کمک‌های جمع‌آوری شده بیش از یکصد مدرسه شهرستان دماوند در جشن عاطفه‌ها بدون خدشه‌دار کردن عزت نفس دانش‌آموزان با همکاری مدارس در اسرع وقت به دست نیازمندان برسد.تهرام/7246//1348            "}