{"onTitr":"","titr":" ابهام در بازار نفت؛موتور محرک افزایش قیمت","describe":" تهران- ایرنا- عوامل گوناگونی در تعیین قیمت نفت خام در بازار جهانی انرژی تاثیرگذار هستند اما به اعتقاد تحلیلگران غربی با وجود عرضه کافی، وضعیت مبهم آینده موجب شده است که روند قیمت ها در مسیر افزایشی تثبیت شود.", "text":"به گزارش گروه تحلیل، تفسیر و پژوهش های خبری، التهاب در بازار نفت هر روز بیشتر از قبل می شود و باوجودی که عربستان سعودی وعده جبران هر کمبود نفتی را به کاخ سفید و کشورهای غربی داده است اما نگرانی از تاثیرتحریم ایران و کمبود عرضه نفت خام باعث شده است که در قیمت انرژی و به ویژه نفت خام کاهش شدیدی رخ ندهد. تحلیلگران بازار اعتقاد دارند قیمت نفت خام به محدوده ای نزدیک می شود که ممکن است به همه چیز آسیب برساند. سخنان روز گذشته «محمد بن سلمان» ولیعهد سعودی در زمینه همراهی تمام عیار ریاض با واشنگتن نیز نتوانست آرامشی هر چند کوتاه مدت را در بازار انرژی ایجاد کند. محمد بن سلمان در گفت وگو با شبکه تلویزیونی «بلومبرگ» عنوان داشت کشورش تاکنون هر کمبود نفتی را جبران کرده است و حتی بیش از دو برابر میزان نیاز، نفت خام عرضه داشت. وی عنوان کرد که در ماه جاری ریاض در همکاری با دیگر تولیدکنندگان روزانه تا یک ونیم میلیون بشکه نفت برای جبران کمبود عرضه صادر کرده است. بلومبرگ گزارش داد که عربستان اکنون روزانه 10.7 بشکه تولید می کند و مدعی است اگر بازار نیاز داشته باشد می تواند 1.3 میلیون بشکه دیگر به بازار تزریق کند. سخنان بن سلمان به نوعی تایید خبر «رویترز» نیز به شمار می رود که از توافق سرّی برای افزایش تولید میان مسکو و ریاض گزارشی را منتشر کرده بود. این خبرگزاری آورده است در هفته نخست مهر ماه و همزمان با اجلاش کمیته نظارتی اوپک در الجزایر این دو کشور به صورت خصوصی دیداری را برگزار کردند و در زمینه افزایش تولید به توافق هایی دست یافته اند. «الکساندر نواک» و «خالد الفالح» وزرای انرژی روسیه و عربستان توافق کردند تا بدون اطلاع اعضای اوپک، تولید را به اندازه ای افزایش دهند که قیمت نفت به سطحی فراتر از 80 دلار نرسد اما این معامله پشت پرده هم تاکنون کارساز نشده است. ** محدوده خطرناک قیمت و بی اعتمادی بازارهمه این دسیسه ها و نشست های پنهانی اما نتوانست مرهمی بر نگرانی های آمریکا و به ویژه «دونالد ترامپ» رئیس جمهوری این کشور باشد. وی که در نشست مجمع عمومی سازمان ملل متحد تندترین حملات را به تولیدکنندگان بابت قیمت بالای نفت خام بیان کرده بود؛ هفته گذشته نیز کشورهای عربی به ویژه عربستان سعودی را به علت گرانی نفت سرزنش کرد. با این وجود روز جمعه قیمت جهانی نفت باز هم روند افزایش داشت و نفت برنت با حدود 40 سنت افزایش با قیمتی نزدیک به 85 دلار به فروش رسید. همچنین نفت وست تگزاس نیز با بیش از 47 سنت افزایش به 75 دلار نزدیک شد. البته نفت خام پس از سخنان مقام های ریاض کاهش کمتر از 50 سنتی را تجربه کرد اما به نظر می رسد با شروع هفته جدید بازار بهای بالاتر نفت را تجربه کند.تحلیلگران بازار انرژی افزایش قیمت در روز جمعه و بی تفاوتی بازار را ناشی از تشدید نگرانی ها از چگونگی ادامه صادرات نفت ایران پس از تحریم های کاخ سفید در روز 4 نوامبر ارزیابی کرده اند. شبکه تلویزیونی «سی.ان.بی.سی» آورده است در هفته گذشته قیمت نفت حدود 2 درصد نسبت به قبل افزایش داشت. ضمن اینکه بازارهای مالی پیش بینی می کنند که قیمت ها در آینده بیشتر هم شود. همین مسائل موجب شده است نگرانی در میان مردم و مقام های آمریکایی تقویت شود. «فیل فلین» تحلیلگر بازار در شیکاگو اعتقاد دارد: درآمد مردم آمریکا حدود 0.3 درصد افزایش یافته و میزان بیکاری در ایالات متحده با رسیدن به 3.7 درصد رکوردی 49 ساله را به ثبت رسانده است. در حالی که اقتصاد آمریکا در حال تقویت خود است شهروندان این کشور مجبور می شود تا هزینه های بیشتری را بابت هزینه های انرژی و سوخت پرداخت کنند. به نوشته بخش اقتصادی این شبکه تلویزیونی آمریکایی، قیمت نفت اکنون به بالاترین میزان خود از سال 2014 تاکنون رسیده است. از میانه های ماه اوت میانه های شهریور گذشته تاکنون قیمت نفت خام 15 تا 20 درصد افزایش یافته است. به همین دلیل است که رسانه های جهان از ورود قیمت نفت خام به محدوده خطرناک برای مصرف کنندگان سخن می گویند. «رویترز» در گزارشی تحلیل آورده است: قیمت ها اکنون به سطحی رسیده است که می تواند رشد اقتصادی را کاهش دهد. در واقع گران شدن انرژی خبری بد برای اقتصاد جهانی است و همه بازیگران این بازار باید برای ثبات تلاش کنند.بااینکه برخی بانک ها و شرکت های معامله کننده نفت از احتمال کاهش یک میلیون بشکه ای صادرات نفت ایران پس از آغاز تحریم ها سخن می گویند اما اعتقاد دارند اگرچه نفت کافی در بازار موجود است اما از طرف مقابل ذخیره انبارهای نفت در وضعیت خوبی به سر نمی برد و کشورها تلاش می کنند برای ماه های آخر سال انبارهای خود را پر کنند.بر اساس گزارش رویترز اگرچه ایالات متحده تولیدکنندگان نفت را مقصر می داند اما تحریم های ایالات متحده در کنار تقویت بخش تقاضا عامل اصلی جهش قیمت ها هستند. نگرانی خریداران و پالایشگاه های نفت در زمینه میزان توانایی تولیدکنندگان به ایجاد موازنه در بازار موجب شده است که بازار انرژی در مسیر حرکت به سمت افزایش قیمت ها قفل شود. گواه این موضوع آن است که اکنون بیش از 1.2 میلیارد بشکه نفت به امید افزایش قیمت ها از سوی دلالان انبار شده است.سی.ان.بی.سی اعتقاد دارد اگر سیاست ها به همین شکل دنبال شود نتیجه آن رسیدن قیمت نفت به 90 یا 100 دلار خواهد بود اما نکته اینجاست بازار نسبت به آینده مطمئن نیست. ** شکست سیاست های تحریمی ترامپتحلیلگران مولفه هایی همچون وجود ظرفیت مازاد، ادامه روند تولید و صادرات نفت از سوی برخی کشورها، کاهش نرخ رشد اقتصادی را در کنار نزدیک شدن به فصل سرد، میزان اثرگذاری تحریم های ترامپ و خریدهای نفتی چین و دیگر کشورها را از جمله عواملی می دانند که به شدت بر آینده قیمت ها تاثیرگذار خواهند بود. رویترز آورده است: باوجودی که واشنگتن از کشورها و شرکت ها خواسته است تا زمان توافق دوباره هسته ای با ایران از تهران نفت خام خریداری نکنند اما هند که سومین واردکننده بزرگ نفت در جهان است و در ماه نوامبر بیش از 9 میلیون بشکه نفت خام از ایران خریداری کرده بود، با صراحت اعلام کرد به معامله با ایران ادامه می دهد. کارشناسان اعتقاد دارند ممکن است تحریم ها تا حدود 1 میلیون بشکه از صادرات نفت ایران را کم کند اما علاوه بر هند، دو کشور چین و ترکیه نیز بر ادامه خرید نفت خام از ایران تاکید می کنند و راهکارهای مناسب برای آن را نیز در اختیار دارند. باوجود سخت گیری های رئیس جمهوری ایالات متحده، عمان هم اعلام کرده است به قراردادهای خود در حوزه انرژی و ادامه ساخت پروژه های نفت و گاز با ایران ادامه می دهد. تحلیلگران تاکید دارند این عوامل هنگامی خود را اثر گذارتر نشان می دهند که اتحادیه اروپا در عمل قول های خود را اجرایی کند. در چنین شرایطی و با آغاز به کار کانال های مالی بروکسل در معامله با ایران، کشورها و شرکت های اروپایی نیز برخلاف خواست کاخ سفید برای از سرگیری تعامل با ایران انگیزه پیدا می کنند و این می تواند عاملی برای شکست کامل سیاست های تحریمی ترامپ باشد. پژوهش**9130 **            "}