{"onTitr":" استاندار همدان:    ","titr":" محل افتتاحیه اجلاس جهانی گردشگری تغییر نکرده است","describe":" همدان- ایرنا- استاندار همدان در نامه ای رسمی به علی اصغر مونسان معاون رئیس جمهوری و رئیس سازمان میراث فرهنگی، صنایع دستی و گردشگری، انتشار اطلاعاتی مبنی بر تغییر مکان افتتاحیه اجلاس جهانی گردشگری را تکذیب و بر میزبانی همدان تاکید کرد.", "text":"به گزارش روز سه شنبه ایرنا و به نقل از کمیته اطلاع رسانی اجلاس جهانی گردشگری (UNWTO) روز هشتم مهر محمدناصرنیکبخت در یک نامه رسمی به معاون رئیس جمهوری نوشت: برخی افراد نا آگاه که به پروتکل های بین المللی آشنا نیستند صحبت هایی در خصوص انتقال افتتاحیه اجلاس جهانی گردشگری کرده اند.استاندار همدان از مونسان خواست همچون خبرهای رسمی منتشر شده از سوی وی، بار دیگر بر برگزاری افتتاحیه اجلاس جهانی گردشگری در همدان تاکید کند تا از هر گونه شائبه و دلسردی در این زمینه ممانعت شود.نیکبخت همچنین در روزهای اخیر در شورای سیاست گذاری رویداد فراملی همدان 2018 با بیان اینکه زمان برگزاری چهلمین نشست اعضای وابسته سازمان جهانی گردشگری نزدیک است، در مورد برگزاری مراسم افتتاحیه «چهلمین نشست اعضای وابسته سازمان جهانی گردشگری» در تهران اعلام کرد: با این موضوع که مراسم افتتاحیه در تهران برگزار شود موافق نیستم.وی تاکید کرد: اجازه برگزاری آیین افتتاحیه این اجلاس جهانی را در تهران  نمی‌دهیم هر چند همدان در برگزاری این رویداد نماینده ایران به شمار می رود، اما مقصود معرفی این استان است.استاندار همدان با اشاره به اینکه با برگزاری این نشست قرار است همدان در سطح کشور و جهان معرفی و مطرح شود، اضافه کرد: همدان زیرساخت کافی برای برگزاری این اجلاس بین‌المللی را دارد و اشتیاق وزرا و سفرای خارجی به حضور در همدان است حتی اگر به قیمت به هم خوردن برنامه باشد با برگزاری مراسم افتتاحیه در تهران موافقت نمی‌کنیم.گفتنی است، نشست بین المللی اعضای سازمان جهانی گردشگری (UNWTO) از 21 تا 23 آبان سال جاری با حضور نمایندگان گردشگری 150 کشور در همدان برگزار می شود.اعضای هیات رئیسه این سازمان متشکل از 12 عضو است که در اوایل مردادماه سال گذشته برای نخستین بار شرکت سیاحتی علیصدر همدان به عنوان یکی از اعضای هیات رئیسه این سازمان انتخاب شد.شرکت سیاحتی علیصدر که از سال 1370 با همکاری سازمان ایرانگردی و جهانگردی، سازمان همیاری شهرداری های استان و شهرداری همدان و با هدف ایجاد بسترهای مناسب برای ارایه خدمات بهتر برای جذب گردشگران داخلی و خارجی در منطقه علیصدر ایجاد شد، اکنون یک کرسی از 12 کرسی هیات رئیسه سازمان جهانی گردشگری را به خود اختصاص داده است.9904/2087/2090            "}