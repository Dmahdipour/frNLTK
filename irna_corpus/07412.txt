{"onTitr":"","titr":" 96 منزل سرای غیرمجاز در آذربایجان شرقی پلمپ شد","describe":" تبریز-ایرنا- مدیرکل میراث فرهنگی، صنایع دستی و گردشگری آذربایجان شرقی از پلمپ تعداد 96 باب منزل سرای غیرمجاز در این استان خبر داد.", "text":"مرتضی آبدار روز شنبه در گفت وگو با خبرنگار ایرنا، اظهار داشت: این تعداد منزل سرا بدون هیچ مجوزی از سازمان ها و نهادهای مسئول، فعالیت های غیرقانونی می کردند که توسط ماموران و بازرسان میراث فرهنگی استان شناساسی و با همکاری نیروی انتظامی و دادگستری پلمپ شدند.وی با بیان اینکه میراث فرهنگی، صنایع دستی و گردشگری از هرگونه تبدیل خانه های قدیمی به مهمانسراها حمایت می کند، افزود: اما این بدین معنی نیست که مردم در منازل معمولی خود اقدام به پذیرش مسافر و گردشگری کنند و با هر قیمتی که بخواهند و با هر کیفیتی به مسافران خدمات دهند.آبدار اضافه کرد: تا زمانی که ظرفیت هتل ها، مهمانسراها و خانه های قدیمی برای پذیرش گردشگران تکمیل نشود، اداره کل میراث فرهنگی، صنایع دستی و گردشگری آذربایجان شرقی مجوزی برای فعالیت منزل سراها صادر نمی کند.وی، حمایت از ایجاد مهمانسراها و تبدیل خانه های قدیمی به محل پذیرش گردشگران را یکی از اولویت های مهم میراث فرهنگی استان بیان و اضافه کرد: صدور مجوزهای لازم برای ایجاد و راه اندازی اقامتگاه های بوم گردی در روستاهای استان بر همین اساس در دستور کار قرار دارد.آبدار گفت: بر همین اساس تاکنون مجوز فعالیت تعداد 112 اقامتگاه بوم گردی در آذربایجان شرقی صادر شده که بیشتر آنها در شهرستان های کلیبر، خداآفرین و ورزقان قرار دارند.وی، تعریف و تدوین برنامه راهبردی در 200 مسیر طبیعت گردی در آذربایجان شرقی را از دیگر برنامه های مهم میراث فرهنگی، صنایع دستی و گردشگری استان برشمرد که تمامی این مسیرها از مبداء تبریز به سایر شهرها و روستاهای هدف گردشگری منتهی می شود.آذربایجان شرقی با داشتن افزون بر یکهزار و 800 اثر تاریخی و طبیعی و سه اثر ثبت شده جهانی در فهرست آثار یونسکو جزو پنج استان اول کشور در حوزه گردشگری است.به دلیل رویداد بین المللی تبریز 2018 و طبق آخرین آمار تعداد گردشگران داخلی و خارجی ورودی به آذربایجان شرقی طی شش ماهه نخست امسال حدود 30درصد رشد داشته است.3038/518            "}