{"onTitr":"","titr":" ثبات بازار ارز در گرو کنترل و نظارت درست","describe":" تهران- ایرنا- سهم دولت در اقتصاد و به ویژه بازار ارز موضوعی مورد مناقشه بوده و کارشناسان مختلف نوسانات ارزی را در پرتو چگونگی ایفای نقش و اثرات دخالت ها و سیاست گذاری های دولت تفسیر می کنند.", "text":"به گزارش گروه تحلیل، تفسیر و پژوهش های خبری ایرنا، اصرار دولت بر انکار اثرات نرخ ارز در بازار آزاد بر اقتصاد کشور امری واضح و روشن است. رئیس جمهور در موارد مختلفی به این موضوع اشاره کرده است؛ از جمله در نشست خبری با رسانه های خارجی در نیویورک در پاسخ پرسشی درباره مسایل اقتصادی گفت: موضوع اقتصادی مردم ایران سرجای خودش محفوظ است. البته این معیاری که در ذهن بعضی‌ها در خارج و داخل است و آن مربوط می‌شود به ارزی که برای مصارف خاص و عده‌ خاصی خرید و فروش می‌کنند، نمی‌تواند معیار اقتصاد ایران باشد. معاملات آزاد ارز، یک درصد معاملات ارز در ایران است. سؤال این است که وزنه واقعی این یک درصد و اثرات آن در کل اقتصاد به چه میزانی است. نسبت آن با نقش و جایگاه دولت به چه صورت است.  در این باره «آلبرت بغزیان» اقتصاددان و استاد دانشگاه در گفت وگو با ایرنا می گوید: اینکه 90 درصد ارز در دست دولت است و تنها یک درصد آن در دست بخش خصوصی است نیاز به یک سری محاسبات دارد که برای من و شما امکان پذیر نیست. این کار در توان بانک مرکزی است. اما به نظر من تا حدودی می تواند درست باشد. حالا ممکن است چند درصد بالا و پایین باشد اما در واقع بیشتر ارز در دست دولت است. یعنی در بازار ثانویه و سامانه نیما قرار دارد. واقعیت امر این است که نقش و دخالت دولت در اقتصاد به طور کل و در بازار ارز به طور خاص همواره محل بحث و مناقشه بوده است. آیا بازار ارز کشور تابع قانون عرضه و تقاضا است، یا تابع برنامه ها، سیاستگذاری ها واقدامات دولت است. در اقتصادی مانند کشور ما که دولت، همزمان بزرگترین عرضه کننده و بزرگترین متقاضی ارز به حساب می آید نسبت بین این دو بسیار پیچیده به نظر می رسد. این پیچیدگی از آنجا ناشی می شود که با توجه به محدود بودن منابع ارزی ، تحریک تقاضا خارج از قلمرو دولت می تواند چالش برانگیز باشد. این تحریک تقاضا برای ارز به دلایل مختلف سیاسی همچون سیاست های بین المللی و حتی عملکرد گروه های سیاسی داخلی و یا به دلایل اجتماعی همچون گسترش احساس ترس و ناامنی اقتصادی در جامعه رخ می دهد. روشن است که چنین تقاضایی کاذب بوده و با تقاضای واقعی جامعه برای رفع نیازهای ارزی فاصله زیادی دارد. با این وجود افزایش بیش از حد همین تقاضای کاذب، التهابات بازار را به شدت بالا برده و در نتیجه، بازگشت آرمش به بازار نیازمند دخالت های دولت خواهد بود.به همین خاطر، آنچه که در ماه های اخیر مشاهده شده ترکیبی از دخالت های مختلف دولت در بازار ارز و واکنش های متفاوت این بازار بوده است. تا هفته پیش قیمت دلار در بازار آزاد روند افزایشی به خود می گرفت و گاه تا قیمت های بالای 19 هزار تومان هم رسید. اما در روزهای اخیر کاهش چشم گیر قیمت ارز بازار را با هجوم فروشندگان برای فروش دلارهای خود مواجه کرده است. نکته قابل توجه افزایش و کاهش قیمت در بازار سایر کالاها همزمان با نوسانات قیمت ارز بازار آزاد است. به گفته بغزیان: در اقتصاد قیمت انواع کالاها همزمان با افزایش بهای ارز بخش خصوصی بالا می رود و در واقع تعیین کننده قیمت ها همین ارزی است که در بازار آزاد خرید و فروش می شود. به نظر وی روند گرانی ها و افزایش بی رویه قیمت ها تنها دو دلیل می تواند داشته باشد. یا دولت علیرغم اینکه بیشتر بازار ارزی کشور را در دست دارد، ارز مورد نیاز وارد کنندگان و تولید کنندگان را به اندازه کافی تأمین نمی کند. در نتیجه بیشتر مواد اولیه و کالاها با ارز بازار آزاد وارد کشور می شود. یا اینکه ارز مورد نیاز را تخصیص می دهد اما نظارت کافی بر روند تولید و توزیع انواع کالاها ندارد. اگر دلار را تخصیص داده است باید با نظارت دقیق وارد کنندگان و تولیدکنندگان را به توزیع کالای خود با قیمت مصوب و بر اساس نرخ بازار ثانویه مجبور کند.  به نظر من بحث نظارت مهم تر است. دولت در حال حاضر نظارت دقیقی روی بازار ندارد. نظارت و به ویژه نظارت درست بر بازار ارز از اهمیت زیادی برخوردار بوده و شورای عالی اقتصاد در آخرین جلسه خود  با حضور سران سه قوه و با تأکید بر این امر، اختیارات بیشتری را به بانک مرکزی برای کنترل این بازار داد. اعطای این اختیارات در کنار سایر عوامل منجر به نتایج مثبتی در اقتصاد به ویژه کاهش احساس ناامنی و التهابات در کنار روند کاهشی قیمت ارز و برخی از کالاها شده است. با این حال برخی از کارشناسان پیدایش این تغییرات و کاهش نرخ ارز را با احتیاط قبول می کنند و بر روند منطقی بازار مبتنی بر عدم دخالت  دولت و تعیین کنندکی قانون عرضه و تقاضا تأکید دارند.در این باره  «علیرضا صدقی»در سرمقاله روزنامه «ابتکار» می گوید: فارغ از امیدواری‌هایی که در این زمینه وجود دارد، این «سقوط آزاد» قیمت ارز در «زمان اندک» را باید با دیده تردید و احتیاط نگریست. چرا که به نظر می‌رسد این روند هم مانند افزایش ناگهانی، غیرمتعارف و شوکه‌کننده بهای ارز و طلا، تابع مشخصی از روندهای حاکم بر اقتصاد نباشد. در حقیقت برخی نشانه‌ها حاکی از آن است که مولفه‌هایی خارج از معادله‌های اقتصادی و فرآیندهای بازار و صنعت و ترازهای مالی و تجاری کشور، موجب این ریزش شده‌اند. همین موضوع نشان می‌دهد باید نسبت به پایدار ماندن این شرایط دقت نظر بیشتری داشت.در همین رابطه «مجید رضا حریری» رئیس اتاق بازرگانی ایران و چین نیز در یادداشتی در روزنامه دنیای اقتصاد می نویسد: با نگاهی کلی به روند بازار ارز باید گفت نرخ ارز همچنان قابل پیش‌بینی نیست و دلیل اصلی این موضوع سنگین‌تر بودن کفه سیاسی بر اقتصاد ترازویی است که قیمت‌گذاری نهایی را در بازار ارز عهده‌دار است سیاست نیزکلافی تودرتو و پیچیده است که به سادگی قابل پیش‌بینی نیست.آنچه که از مباحث کارشناسی بر می آید این است که دخالت ها و سیاستگذارای های معنادار همچنان عاملی تعیین کننده در رقم خوردن سرنوشت اقتصاد کشور و به ویژه بازار ارز به شمار می رود. بنابر این تازمانی که این وضعیت ادامه داشته باشد ظهور نوسانات غیر قابل پیش بینی در بازار ارز و اثرات مخرب آن بر سایر بخش ها دور از انتظار نخواهد بود.پژوهشم**س-ت**1552            "}