{"onTitr":"","titr":" لاریجانی: مشکلات جهانی نتیجه یکجانبه گرایی آمریکاست","describe":" آنتالیا- ایرنا- علی لاریجانی رییس مجلس شورای اسلامی ایران مشکلات جهانی را نتیجه یکجانبه گرایی آمریکا عنوان کرد و خواستار اتحاد کشورها در برابر اقدامات فراقانونی و یکجانبه گرایانه شد.", "text":"به گزارش روز سه شنبه ایرنا، علی لاریجانی طی سخنرانی در سومین اجلاس بین المجالس اوراسیا در شهر آنتالیای ترکیه گفت: آمریکا و رژیم اسرائیل عامل به هم ریختگی امنیت جهانی هستند و اقدامات یکجانبه قدرت هایی مانند آمریکا در برخورد با مسائل بین المللی، مشکلات و چالش های گسترده ای را برای جامعه بین المللی ایجاد کرده است.وی خروج غیرقانونی از برجام، تصمیم غیرقانونی دولت آمریکا در مورد مساله فلسطین مبنی بر اعلام قدس شریف به عنوان پایتخت یک رژیم نامشروع، اشغالگر و متجاوز، خروج از پیمان آب و هوایی پاریس و به هم زدن نظام تعرفه ای تجارت جهانی را نمونه هایی روشن از این گونه اقدامات ذکر کرد.رییس مجلس ایران مبارزه منفی آمریکا با پیمان آب و هوایی پاریس، زیر پا گذاشتن یکی از موضوعات حساس محیط زیستی و جهانی دانست و بیان کرد: این امر بی اعتنایی به حقوق همه ملتها خواهد بود.وی اقدام خودخواهانه، یکجانبه و غیر قانونی دولت آمریکا در خروج از برجام و برقراری مجدد تحریم های ظالمانه علیه ملت بزرگ ایران را از جمله علایم هشدار دهنده ظهور مجدد گفتمان پوسیده و مندرس یکجانبه گرایی در روابط بین الملل ذکر کرد.لاریجانی تاکید کرد: بدون تردید این گونه نگرشها و برخی سیاستهای چالش برانگیز و تنش زا در حوزه های مختلف از سوی برخی کشورها، فرآیند رشد و توسعه همه جانبه را تحت تأثیر قرارداده و اصل حاکمیت جهانی، چندجانبه گرایی و تجارت آزاد را با چالش رو به رو ساخته است.وی اظهار کرد: متأسفانه این نگرش های به شدت خودپرستانه و استکباری، با ادبیات نازی همراه شده و برگرفته از توهم استراتژیک است که به گواه تاریخ، نتیجه آن، بی ثباتی و ناامنی جهانی، اشاعه هرج و مرج گرایی و تهدید صلح و امنیت بین المللی است.رییس مجلس شورای اسلامی ایران اضافه کرد: محیط و فضای جهانی همکاریهای اقتصادی و توسعه ای، در حال تغییر است و رشد و توسعه همه جانبه، مبنایی برای همکاری در زمینه توسعه منطقه ای و بین المللی شده که بیانگر یک تغییر پارادایمی در حوزه روابط اقتصادی منطقه ای و بین المللی است.وی افزود: جمهوری اسلامی ایران تأکید می کند که به دلیل این چالش، ایستادگی در برابر یکجانبه گرایی، همکاری بین اعضای مجالس اورآسیا را بیش از هر زمانی ضروری کرده است.لاریجانی خواستار امضای توافقات تجاری میان اعضاء برای از میان برداشتن تعرفه ها و تجارت آزاد توسط کشورهای عضو مجالس اوراسیا شد و گفت: این اقدام عملیاتی مؤثر برای ایستادگی در برابر یکجانبه گرایی تجاری آمریکا به شمار می رود.وی تاکید کرد: بر این اساس، جمهوری اسلامی ایران معتقد است که اعضای این نشست باید با اتخاذ سیاستهای هوشمندانه، متوازن و فعال، روند چندجانبه گرایی را بیش از گذشته تقویت کنند و حوزه همکاریهای سیاسی، امنیتی، اقتصادی و تجاری خود را بازتعریف کرده و توسعه دهند.رییس مجلس ایران، مجالس اوراسیا را نهادی برای تعامل و تبادل نظر دانست و اظهار کرد: بدون شک این نشست با شعار 'همکاری اقتصادی، محیط زیست و توسعه پایدار' فرصت مناسبی است تا گفت و گوهای سازنده ای درباره تغییرات ایجاد شده در همکاریهای اقتصادی منطقه ای و بین المللی و توسعه همه جانبه داشته باشیم و اقدامات جدی تری را برای از میان بردن چالشهای پیش رو انجام دهیم. وی گفت وگوهای اعضا در دو نشست قبلی در مسکو و سئول را علاوه بر عمیق تر کردن فهم و برداشت مشترک اعضاء از همکاری و مشارکت، مسیر جدیدی برای شکل گیری منطقه اوراسیا به عنوان یک قطب مؤثر برای توسعه پایدار اجتماعی و فرهنگی باز عنوان کرد.وی ادامه داد: فکر می کنم مسیر جدید، با حضور چشمگیر رؤسای محترم مجالس و هیاتهای پارلمانی هموارتر شده و بیانگر یک عزم و اراده سیاسی و اقتصادی قوی تر برای ورود به مرحله عملیاتی و اجرایی است.رئیس مجلس شورای اسلامی بیان کرد: امروز مقابله با بحران های زیست محیطی نیازمند توجه ویژه و همکاری جمعی است و جمهوری اسلامی ایران نیز همانند سایر کشورهای منطقه از پیامدهای سوء زیست محیطی در جهان معاصر رنج می برد که از جمله این پیامدها می توان به وضعیت دریاچه تاریخی و زیبای ارومیه اشاره کرد و علاوه بر این عدم توجه به مسائل محیط زیست منطقه، بخش های وسیعی از استان های غربی جمهوری اسلامی ایران را با پدیده ریزگردها، غبار و آلودگی هوا مواجه ساخته است.                       وی خطاب به رئیس مجلس ترکیه ادامه داد: بحران سوریه، در حال تبدیل شدن به زخمی کهنه و بسیار پیچیده است و سال هاست که مردم این کشور از بی ثباتی و فقدان امنیت رنج می برند و همین قدرت های مزاحم و ماجراجو باعث طولانی شدن بحران سوریه شده و مانع اعمال حق تعیین سرنوشت مردم این کشور هستند.لاریجانی افزود: جمهوری اسلامی ایران از آغاز بحران سوریه تاکنون با درخواست دولت سوریه، به یاری مردم سوریه در مقابله با تروریسم شتافت و همواره بر نقش حق مردم سوریه برای تصمیم گیری در خصوص آینده کشور خود و ضرورت دستیابی به یک راه حل سیاسی درون زا و سوریه محور، تاکید کرده است.وی اظهار کرد: همکاری های ایران، ترکیه و روسیه برای سامان بخشی شرایط سوریه، تلاشی منطقه ای در راستای مبارزه با تروریسم و افراط گرایی و کمک به مردم و دولت سوریه است و ما از همکاری سایر کشورها در این مسیر استقبال می کنیم.رئیس مجلس شورای اسلامی اضافه کرد: باید همه همکاران بدانند مساله تروریسم خاتمه نیافته است کما این که در اهواز اتفاق افتاد.وی تاکید کرد: از نظر جمهوری اسلامی ایران تنها مردم یمن حق تصمیم گیری در مورد آینده کشور خود را دارند و ما از یمن مستقل، متحد، با ثبات، امن و یکپارچه در مسیر توسعه حمایت می کنیم و توقف تداوم تجاوز خارجی، محاصره غیرقانونی و کشتار بی رحمانه مردم یمن و بازگشت به مسیر گفت وگوهای یمنی- یمنی را راه حل بحران می دانیم.    لاریجانی بیان کرد: جمهوری اسلامی ایران از سازمان ملل متحد و کشورهای موثر در بحران یمن می‌خواهد به جای صدور قطعنامه‌های کم اثر یا طرح‌های غیرعملی که بیشتر متجاوزان را برای ادامه حملات غیرقانونی خود تشجیع می‌کند، تلاش‌های خود را در جهت توقف فوری حملات، اتخاذ تدابیر لازم برای انجام اقدامات فوری و موثر در حفاظت از جان و مال و امنیت غیرنظامیان به ویژه زنان و کودکان افزایش دهند.رییس مجلس شورای اسلامی ایران تأکید کرد: امروز به دلیل رفتار غیرمسئولانه آمریکا و اقدامات جنایتکارانه رژیم صهیونیستی، مردم فلسطین از نظر شرایط زیستی در وضعیت دشواری قرار گرفته‌اند و آمریکا تحت عنوان مبهم و مجعول 'معامله بزرگ قرن' به شیوه‌های غیرانسانی قصد دارد مردم مظلوم فلسطین را از زندگی در سرزمین خویش محروم کند و این رفتار ستمکارانه به نتیجه نخواهد رسید و باعث توسعه درگیری‌ها در منطقه خواهد شد.وی اضافه کرد: اگر آمریکا به دنبال معامله بزرگ قرن است، باید گام در راه توافق بزرگ قرن بر سر حکومت مردم فلسطین برای انتخاب سرنوشت خود به صورت دمکراتیک بگذارد ولی ظاهراً عقل سیاسی آنها با هرگونه توافق، ستیز دارد.رئیس مجلس شورای اسلامی اظهار کرد: آمریکا اقدام مخرب دیگری را در منطقه دنبال کرده و با ایجاد هراس‌های تصنعی منطقه‌ای، از کشورهای منطقه اخاذی می کند و با کمال تأسف این اقدام همراه با ادبیات سخیف و تحقیرآمیزی نسبت به برخی کشورهای منطقه است و گاه سخن از استراتژی جدید امنیتی منطقه بیان می شود که هدفی جز اخاذی در آن نهفته نیست البته این سیاست‌ رسوایی است و بیداری در منطقه عمیق‌تر از آن است که با این لفاظی‌ها دچار اشتباه محاسباتی شود اما برای طراحان توطئه، پرهزینه خواهد بود.لاریجانی تصریح کرد: امروز روشن شده است که با نوع رفتار غیرمتعهدانه آمریکا بیان ایجاد هرگونه انضباط، چه اقتصادی و چه امنیتی از زبان سیاستمداران آمریکا به طنز بیشتر شباهت دارد تا واقعیت و معمولاً هم به بد سرانجامی منجر می شود و این اقدامات سخن مارکس را به ذهن متبادر می‌کند که تکرار وقایع تاریخ با کمدی آغاز و به تراژدی ختم می‌شود.وی در ادامه آمادگی کامل مجلس شورای اسلامی ایران را برای همکاری در جهت تحقق اهداف و راهکارهای تعیین شده همکاری‌های چند جانبه و کمک به ایجاد یک نظم امنیتی پایدار در منطقه اوراسیا اعلام کرد.رئیس مجلس شورای اسلامی از پیشنهاد رئیس مجلس ترکیه مبنی بر ایجاد کمیته‌های تخصصی برای برگزاری اجلاس حمایت کرد و همچنین به ملت عراق و رئیس پارلمان این کشور برای برگزاری انتخابات دموکراتیک و شکل‌گیری مجلس این کشور تبریک گفت.به گزارش ایرنا، علی لاریجانی رییس مجلس شورای اسلامی ایران در راس یک هیات پارلمانی از طرف ایران در این اجلاس حضور یافته است و علاوه بر سخنرانی، دیدار دو جانبه ای با برخی از روسای مجالس کشورهای شرکت کننده داشت.افضلی (نماینده اقلید)، خامکانی (نماینده زرند وکوه بنان) و علیرضا بیگی (نماینده تبریز)، رئیس مجلس ایران را در این سفر همراهی می کنند.کشورهای ویتنام، ازبکستان، ترکمنستان، ترکیه، تایلند، تاجیکستان، سریلانکا، اسلواکی، صربستان، عربستان سعودی، روسیه، قطر، فیلیپین، پاکستان، مغولستان، لیتوانی، لائوس، کویت، قرقیزستان، کره جنوبی، قزاقستان، اردن، ژاپن، عراق، ایران، اندونزی، مجارستان، چین، کامبوج، بلغارستان، برونئی، بوسنی و هرزگوین، بلاروس، بحرین، جمهوری آذربایجان، ارمنستان، افغانستان برای حضور در این اجلاس حضور دارند.پیش از این دوره اول و دوم اجلاس مجالس اوراسیا در کره جنوبی و مسکو برگزار شده بود.خاورم/1905**1144            "}