{"onTitr":" سرپرست پارک علم و فناوری دانشگاه بهشتی:    ","titr":" جدیدالورودهای دانشگاه شهید بهشتی استارت آپ تشکیل دهند","describe":" تهران - ایرنا - سرپرست پارک علم و فناوری دانشگاه شهید بهشتی می گوید: دانشجویان این دانشگاه افرادی دارای توانمندی بالا و نخبه هستند که می توانند در قالب گروه های سه تا چهار نفره با طراحی ایده، یک استارت آپ تشکیل دهند.", "text":"به گزارش خبرنگار گروه دانشگاه ایرنا، کوروش پرند امروز (سه شنبه) در آیین استقبال از دانشجویان ورودی جدید دانشگاه شهید بهشتی گفت: با ارائه راهکارهایی مانند فعال کردن استارت آپ دانشجویان دانشگاه تا چهار سال آینده به شرط فعالیت در پارک علم و فناوری و مرکز رشد دانشگاه می توانند برای دیگران شغل ایجاد کنند. عضو هیئت علمی دانشگاه شهید بهشتی، خطاب به دانشجویان گفت: وظیفه ما در دانشگاه این است که با کمک پارک علم و فناوری و مرکز رشد، شما را به صورت یک تیم دور هم جمع کنیم تا در آینده به صورت یک شرکت فعالیت کنید ، گسترش یابید این موضوع استراتژی جدید دانشگاه است. وی سخنان خود را با بیان جمله ای ادامه داد و افزود: جوانان زیادی را می شناسم که با خلق ایده اقدام به راه اندازی استارت آپ هایی کردند که علاوه بر ایجاد کسب و کار جدید، به حل مشکلات جاری کشور می پردازند. پرند در ادامه این مراسم به ارائه تعریفی از افراد فعال و غیر فعال براساس استانداردهای آماری  پرداخت و گفت : دانشجویان در گروه جمعیت غیرفعال 22 میلیون نفری کشور قرار دارند.    با اشاره به وضعیت بازار کار در حال حاضر و مشکلات دانشجویان در چهار سال آینده برای شغل، گفت: بر اساس آمار واقعی سال 95 که مرکز آمار ارائه داده است، جمعیت ایران در این سال حدود 80 میلیون نفر بود. از این تعداد، 83 درصد معادل 66 میلیون نفر در سن کار هستند که به دو گروه جمعیت فعال و جمعیت غیرفعال تقسیم می شوند. پرند با اشاره به گزارش مرکز آمار ایران در مورد جمعیت شاغلان کشور افزود: از این مجموع  25میلیون نفر در جمعیت فعال و 22 میلیون نفر جمعیت شاغل جا گرفته اند؛ همچنین سه میلیون و 292 هزار بیکار تا سال 95 در کشور داشتیم. وی توضیح داد: جمعیت فعال به جمعیتی اطلاق می شود که در آمارگیری اعلام آمادگی برای کار کند و اگر فردی در هفته یک تا دو ساعت کار کند در جمعیت شاغل قرار می گیرد. و جمعیت غیرفعال همچون زنان خانه دار که جویای کار نیستند. وی توضیح داد: از تعداد 66 میلیون نفر ، 40 میلیون و 500 هزار نفر در کشور جمعیت غیرفعال هستند که جامعه دانشجویی کشور هم در این زمره قرار دارند. «در حال حاضر، پنج میلیون و 425 هزار نفر دارای تحصیلات عالیه هستند که دانشجو و دانش آموخته اند لازم به ذکر است جمعیت غیرفعال، دانش آموختگانی را در بر می گیرد که با وجود تحصیلات عالیه اعلام آمادگی برای کار نکرده اند. »این استاد دانشگاه شهید بهشتی در بخش دیگری از سخنان خود، گفت: چهار میلیون نفر از 22 میلیون جمعیت شاغل دارای تحصیلات عالیه و تعداد زیادی هم این تحصیلات را ندارند. همچنین از میان سه میلیون و 292 هزار نفر جمعیت بیکار، یک میلیون و 20 هزار نفر دارای تحصیلات عالیه اند؛  از میان 100 دانش آموخته، 40 نفر بیکار می شوند که در این جمعیت گنجانده شده اند. رئیس دانشگاه شهید بهشتی نیز در این آیین در سخنانی از دانشجویان مقطع کارشناسی خواست تا درس شان را حداکثر تا ترم هشت به پایان برسانند. حسن صدوق اظهار کرد: دانشجویان ورودی جدید سعی کنند دوره کارشناسی را حداکثر هشت ترمه و در صورت امکان هفت ترمه به پایان برسانند؛ اگر تحصیل تان به ترم 9 رسید، این موضوع علاوه بر شما برای دانشگاه هم هزینه های جبران ناپذیر به دنبال دارد.وی در مورد تعداد دانشجویانی که امسال به دانشگاه شهید بهشتی وارد شدند، توضیح داد: در سال تحصیلی جدید، یک هزار و 682 نفر در مقطع کارشناسی، سه هزار و 747 نفر در مقطع کارشناسی ارشد و 400 نفر در مقطع دکتری وارد دانشگاه شهید بهشتی شدند.رئیس دانشگاه شهید بهشتی درخصوص بودجه ای که دولت به دانشگاه ها اختصاص می دهد، گفت: دولت فعلی در چند سال اخیر حسابگرانه تر از دولت های گذشته در خصوص بودجه دانشگاه ها اقدام کرده است.وی با تاکید بر اینکه دانشنامه به خودی خود معنا ندارد، افزود: دانشنامه نشان دهنده هویت، شخصیت، سواد علمی و آموزشی شما و توان پژوهشی دانشجو را نشان می دهد. صدوق در ادامه به دانشجویان تاکید کرد که مانند دوران مطالعه برای کنکور، همچنان شور و اشتیاق خود را برای تحصیل حفظ کنند چرا که برخی از دانشجویان توانمند از ترم دوم تحصیلی، شور و هیجان گذشته خود را از دست دادند و چه بسا به مرحله مشروطی رسیدند.وی افزود: امروزه های دانشگاه های برتر دنیا به دنبال شکار استعدادها و نخبگان هستند، بنابراین علاوه بر ارتقاء وجهه علمی تان، احساس کنید بعد از پایان دوره کارشناسی، شخصیت و هویت جدیدی به دست آورده اید چرا که جامعه از دانشجوی دانشگاه شهید بهشتی انتظار یک دانشجوی سرآمد را دارد.این مقام مسئول در دانشگاه شهید بهشتی با بیان اینکه سرمایه اصلی یک دانشگاه را استادان تشکیل می دهند، بیان کرد: استادان مجرب و با کیفیت همچنین دانشجویان مستعد، سرمایه اصلی دانشگاه را تشکیل می دهند.صدوق خطاب به دانشجویان درباره همکاری با تشکل ها و انجمن های علمی و دانشجویی، گفت: در تلاش باشید که هرگز و هرگز در قالب همکاری با یک تشکل خودتان را در مقابله با سایر گروه های دانشجویی قرار ندهید. اصغر واعظی معاون فرهنگی و اجتماعی دانشگاه شهید بهشتی نیز در دیگر سخنران این آیین بود که در سخنانی کوتاه ضمن تبریک آغاز سال جدید تحصیلی، گفت: دانشگاه شهید بهشتی در لیست 10 دانشگاه برتر کشور است و معاونت فرهنگی  وظیفه حمایت از فعالیت های شما دانشجویان را بر عهده دارد.وی افزود: شما دانشجویان علاوه بر کسب علم و فعالیت های علمی، باید در زمینه های فرهنگی و اجتماعی هم فعال باشید.به گفته واعظی، دانشجویان می توانند برای انجام این فعالیت ها عضو تشکل ها، انجمن ها و کانون های دانشگاه شوند. واعظی با بیان این که40 تشکل سیاسی و فرهنگی در دانشگاه شهید بهشتی فعال است افزود: 64 انجمن علمی در دانشگاه پذیرای شما دانشجویان است که علاوه بر این در کانون های فرهنگی ادبی هم می توانید عضو شوید.به گفته وی انجمن های علمی دانشگاه شهید بهشتی بعد از دانشگاه تهران رتبه دوم را در سطح کشور دارند.ف.ز **1200            "}