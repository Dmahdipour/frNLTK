{"onTitr":" رییس کمیسیون اجتماعی مجلس به نقل از نوبخت:    ","titr":" دولت کارت اعتباری به 11 میلیون نفر از اقشار کم درآمد می دهد","describe":" تهران- ایرنا - رییس کمیسیون اجتماعی مجلس به نقل از رییس سازمان برنامه و بودجه گفت: دولت در راستای حمایت از 11 میلیون نفر از اقشار آسیب پذیر، کارت اعتباری 100 هزار تومانی می دهد.", "text":"به گزارش خبرنگار پارلمانی ایرنا، «سلمان خدادادی» در حاشیه جلسه غیرعلنی روز سه شنبه مجلس در جمع خبرنگاران افزود: محمد باقر نوبخت در این جلسه توضیحاتی درباره بازار ارز و مسائل کلان اقتصادی کشور به نمایندگان ارائه کرد.وی ادامه داد: رییس سازمان برنامه و بودجه همچنین در مورد بسته حمایتی دولت از اقشار درآمد پایین جامعه به نمایندگان ارائه کرد و گفت به زودی کارت اعتباری 100 هزار تومانی به 11 میلیون نفر داده می شود تا آنها از فروشگاه های زنجیره ای بتوانند، خرید کنند.نماینده مردم ملکان در مجلس خاطرنشان کرد: نوبخت در جلسه غیرعلنی مجلس اعلام کرد که این 11 میلیون نفر تحت پوشش کمیته امداد، بهزیستی، هلال احمر و ستاد اجرایی فرمان امام (ره) و مجموعا 6 نهاد می شوند.خدادادی گفت: نوبخت در این جلسه همچنین اعلام کرد تاکنون 230 هزار میلیارد تومان به صورت سبد کالا علاوه بر یارانه به اقشار پایین جامعه داده شده است در این نوبت نیز که در آینده نزدیک عملیاتی می شود، حدود 11 هزار میلیارد تومان در قالب کارت اعتباری 100 هزار تومانی به 11 میلیون نفر از اقشار کم درآمد جامعه تعلق می گیرد.به گزارش ایرنا، مجلس شورای اسلامی درمورد بسته های حمایتی دولت از اقشار آسیب پذیر جامعه امروز با حضور محمدباقر نوبخت رییس سازمان برنامه و بودجه و محمود حجتی وزیر جهاد کشاورزی جلسه غیر علنی تشکیل داد.سیام*9121**1058**1336            "}