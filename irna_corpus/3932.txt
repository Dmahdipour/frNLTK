{"onTitr":"","titr":" 720 نفر عضو نظام دامپزشکی سیستان و بلوچستان هستند","describe":" زاهدان - ایرنا - رئیس سازمان نظام دامپزشکی سیستان و بلوچستان گفت: هم اینک 720 نفر در استان عضو این سازمان هستند که از این تعداد 140 نفر را بانوان تشکیل می دهند.", "text":"حامد گنجعلی روز سه شنبه در گفت و گو با خبرنگار ایرنا اظهار داشت: اعضای نظام دامپزشکی در سه بخش تامین امنیت غذایی، بهداشت و سلامت فرآورده های دامی و حمایت از تولید و اقتصاد ملی فعالیت می کنند. وی گفت: در 2 سال اخیر با تلاش های صورت گرفته افزون بر 50 داروخانه، کلینیک، آزمایشگاه و مرکز مایه کوبی دام در سیستان و بلوچستان راه اندازی شده است. رئیس نظام دامپزشکی سیستان و بلوچستان ادامه داد: همچنین در این مدت با توجه به وسعت و پراکندگی استان 650 پروانه دامداری، شیلات و آبزیان در استان صادر شده است. وی برگزاری افزون بر هزار نفر ساعت کلاس آموزشی و دوره باز آموزی را از دیگر اقدامات این نهاد در افزایش دانش و مهارت فعالان این حوزه در استان برشمرد. به گفته رئیس سازمان جهاد کشاورزی سستان و بلوچستان، این استان دارای 16 واحد گاوداری شیری صنعتی، هزار و 707 واحد کوچک گاوداری شیری روستایی، 215 واحد پرواربندی گوساله صنعتی، هزار و 426 واحد کوچک پرواربندی گوساله روستایی و 715 واحد کوچک پرواربندی گوسفند و بز روستایی است. مجتبی پیری ادامه داد: همچنین پنج واحد پرواربندی شتر صنعتی، 53 واحد کوچک پرورش شتر شیری روستایی و 13 واحد کوچک پرواربندی شتر روستایی و 2 ایستگاه حفظ و حراست ژنتیکی گاو سیستانی و گاو دشتیاری در این استان وجود دارد. وی با اشاره به صنایع تبدیلی و تکمیلی دام در این استان گفت: هم اینک 11 باب کشتارگاه صنعتی و بهداشتی دام با ظرفیت ذبح روزانه بیش از 6 هزار و 900 راس دام سبک و سنگین، 41 واحد بسته بندی گوشت، 13 واحد کارخانه خوراک دام، 6 کارخانه تولید شیر و فرآورده لبنی و 30 مرکز جمع آوری شیر در این استان فعال است. پیری افزود: سالیانه بیش از 42 هزار تن گوشت قرمز و 106 هزار تن شیر در استان تولید می شود.7316 **6081            "}