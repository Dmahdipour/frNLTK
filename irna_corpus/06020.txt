{"onTitr":"","titr":" پیروزی تدبیر و منطق به نفع مصالح ملی","describe":" تهران - ایرنا - تصویب لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) پس از ساعت ها بحث کارشناسی در خانه ملت را می توان موفقیت تدبیر و منطق برای تامین منافع ملی دانست.", "text":"مجلسی ها امروز - یکشنبه- به بررسی لایحه الحاق دولت جمهوری اسلامی ایران به کنوانسیون بین المللی مقابله با تامین مالی تروریسم (CFT) پرداختند و با الحاق ایران به این کنوانسیون موافقت کردند، این لایحه شامل یک مقدمه و 28 ماده و یک پیوست است که جمهوری اسلامی ایران الحاق به کنوانسیون بین المللی مقابله با تامین مالی تروریسم را با شروطی پذیرفت.مجلس با 143 رای موافق از مجموع 271 نماینده حاضر در مجلس شورای اسلامی  الحاق ایران به این کنوانسیون را به تصویب رساند، 120 نماینده نیز رای مخالف و 5 نماینده رای ممتنع دادند.رییس مجلس شورای اسلامی در جریان بررسی لایحه CFT متن استفساریه و پاسخ رهبر معظم انقلاب اسلامی را درمورد لوایح مرتبط با FATF قرائت کرد، در این نامه آمده است: با بررسی این لوایح در مجلس مخالفتی ندارم.به تعبیر محمد جواد ظریف وزیر امور خارجه امروز مجلس شورای اسلامی در برابر تصمیمی تاریخی قرار گرفت و در برابر وجدان عمومی تصمیمی بر اساس مصالح ملت اتخاذ کرد که می تواند بهانه جویی های بعدی را از دشمنان این ملت سلب کرده و گامی در جهت تحقق وعده رهبر معظم انقلاب مبنی بر شکست تلاش های اخیر آمریکا برای تحریم ایران برداشت.بر اساس نظرات کارشناسی ارائه شده و مستندات موجود روابط بانکی و اقتصادی جمهوری اسلامی ایران حتی با کشورهایی که شریک تجاری ایران نیز محسوب می‌شوند به واسطه عضویت نداشتن در گروه ویژه اقدام مالی در حال تضعیف بود که با وجود فشارهایی که از سوی دشمنان برای محدود ساختن فعالیت‌های مالی ایران صورت می‌گیرد، این محدودیت خودخواسته نیز مزید بر علت می شد تا کشور در مبادلات پولی با مشکلات جدی مواجه شود.پیوستن به گروه ویژه اقدام مالی، مستلزم برداشتن چهار گام عملی یا به عبارتی انجام لوایح چهارگانه است که لایحه الحاق ایران به کنوانسیون سازمان ملل متحد برای مبارزه با جرائم سازمان‌یافته فراملی (پالرمو)، اصلاح قانون پولشویی، اصلاح قانون مبارزه با تامین مالی تروریسم و الحاق ایران به کنوانسیون مقابله با تامین مالی تروریسم (CFT ) از آن جمله است.تاکنون مجلس لایحه اصلاح قانون مبارزه با تأمین مالی تروریسم، لایحه اصلاح قانون مبارزه با پولشویی و همچنین لایحه مبارزه با جرائم سازمان یافته فراملی (پالرمو) را تصویب کرده است که دو لایحه از آنها هم اکنون در انتظار نظر شورای نگهبان  است و حال نوبت به لایحه الحاق ایران به کنوانسیون مقابله با تامین مالی تروریسم (CFT) رسیده تا سرنوشت پیوستن ایران به FATF مشخص شود.تقریبا همه کشورهای جهان به عضویت این گروه درآمده‌اند تا بتوانند مبادلات مالی بین‌المللی خود را با سهولت بیشتری به سرانجام برسانند، در این میان حتی کشورهایی که برخی از گروهک‌های تروریستی را ایجاد کرده و از آن حمایت مالی می‌کنند نیز عضو این گروه هستند و از این طریق درصدد هستند که فعالیت‌های مالی خود را ادامه دهند. وزیر امور خارجه در این باره گفت: ما توانسته ایم همانطور که رهبر معظم انقلاب در فرمایشات اخیرشان فرمودند با شکست دادن تحریم ها آمریکا را شکست بدهیم، ما بارها با مقاومت مردم و با تدبیر، آمریکایی ها را شکست دادیم، این بار هم با درایت و با همراهی و همدلی آمریکا را شکست خواهیم داد. تحریم های آمریکا علیه مردم بزرگ ایران حتما شکست خواهند خورد.دولت آمریکا پس از خروج از برجام تلاش گسترده ای را برای اعمال فشار و تحریم بیشتر بر ایران آغاز کرد، گرچه همپیمانان اروپایی واشنگتن روی خوش به این تحریم ها نشان نداده و در حال تلاش برای دور زدن آنها هستند، اما عضویت نداشتن ایران در FATF و کنوانسیون های مرتبط با آن بهانه ای را ایجاد کرده بود تا آمریکا با همراهی رژیم صهیونیستی فشار مضاعفی را علیه جمهوری اسلامی وارد کنند و چه بسا واشنگتن با دستاویز قرار دادن این موضوع می توانست از انزوایی که اکنون در آن گرفتار شده، رها شود.آمریکا تا کنون نیز با دستاویز قرار دادن عضویت نداشتن ایران در گروه ویژه اقدام مالی مانع معاملات ایران شده و به همین بهانه آمریکایی ها توانسته اند فشار آورده و اجازه معاملات مالی ندهند. هیچ یک از مقامات جمهوری اسلامی ایران اعلام نکرده اند که عضویت در این سازمان بین المللی همه مشکلات کشور را حل خواهد کرد اما بر کسی پوشیده نیست که با موفقیت و پیروزی منطق و تدبیر در مجلس بهانه های مهمی از دست دشمنان گرفته شد.در زمانی که ایران با کارشکنی‌های دولت آمریکا در زمینه اقتصادی مواجه بوده و هدفگذاری آنان محدودیت مبادلات اقتصادی با کشورهاست، عضویت نداشتن ایران در این گروه باعث می ‌شد که دشمنان بهانه مناسبی برای فضاسازی علیه جمهوری اسلامی ایران به دست آورده و حتی شرکای تجاری تهران را برای عدم همکاری با ایران متقاعد سازند.بانک مرکزی چین که از شرکای اصلی تجاری ایران محسوب می‌شود در تازه‌ترین اقدام خود و به خاطر عدم عضویت ایران در FATF، جمهوری اسلامی ایران را در صدر کشورهای پر ریسک بانکی قرار داده بود، در این فهرست که حدود 20 کشور و سازمان را شامل می‌شود ایران بعد از کره شمالی در جایگاه دوم قرار گرفته بود. با قرار دادن ایران در فهرست کشورهای تحریم شده و دارای خطرپذیری بالا، هیچ بانک چینی به ایرانیان و شرکت‌های ایرانی مقیم این کشور خدمات بانکی ارائه نمی‌دهد.اکنون با پیروزی تدبیر و منطق در خانه ملت، مسئولان جمهوری اسلامی ایران به ویژه دستگاه دیپلماسی بیش ازپیش قادر خواهد بود تا در جهادی که برای به شکست کشاندن تحریم های آمریکا آغاز کرده گام های استوارتر بردارد که نتیجه آن نیز تامین منافع همه ملت ایران خواهد بود.جمهوری اسلامی ایران و اتحادیه اروپایی اکنون در حال تدوین سازوکاری برای مقابله با تحریم هایی یک جانبه آمریکا هستند و عضویت ایران در این سازمان بین المللی نیز می تواند تسهیل کننده دستیابی به راه حلی عملیاتی برای این منظور باشد که انزوای بیشتر آمریکا را در جهان رقم خواهد زد.سیام**1535**1336            "}