{"onTitr":"","titr":" انباشت نقدینگی مضر از عوامل اصلی نوسانات ارزی است","describe":" اصفهان - ایرنا - کارشناس اقتصادی اداره کل امور اقتصادی ودارایی اصفهان با بیان این که انباشت نقدینگی مضر وارد فعالیت ‌های سفته‌ بازی و سوداگرانه می‌شود، گفت : این اتفاق در بازار ارزی کشورمان افتاده و منجر به نوسانات ارزی شده است.", "text":"اسماعیل محمدی روز سه شنبه در گفت و گو با ایرنا افزود : انباشت نقدینگی مضر در سال‌ های متمادی، اقتصاد کشور را مستعد نوسانات در بخش ‌های مختلف نظیر زمین، مسکن، طلا، ارز و سکه کرده است بنابراین نقدینگی عاملی اثرگذار در نوسانات ارزی اخیر است. وی با تاکید بر این که مجرای تأثیرگذاری نقدینگی بر نوسانات ارزی از طریق تقاضای سفته ‌بازی است، تصریح کرد : نوسانات ارزی تأثیر نامطلوبی بر عملکرد متغیرهای اقتصادی و ثبات اقتصاد دارد. این کارشناس با بیان این که بر اساس نظریه مقداری پول، باید حاصل جمع نرخ رشد نقدینگی و سرعت گردش پول، معادل حاصل جمع نرخ رشد تولید و تورم باشد، گفت : این موضوع در اقتصاد ایران صدق نمی کند و حاصل جمع نرخ رشد نقدینگی و سرعت گردش پول از حاصل جمع رشد تولید و تورم بیشتر است. محمدی ادامه داد: ما به ‌التفاوت نرخ رشد نقدینگی از نرخ رشد تولید و تورم، عامل ایجاد حباب‌های قیمتی در اقتصاد به‌ ویژه نوسانات اخیر ارزی کشور است. وی این بخش از نقدینگی را 'انباشت مضر نقدینگی' خواند و بیان کرد: این کار، نقدینگی را صرف پوشش معاملات نامرتبط با تولید ناخالص ملی (GNP) کرده و از چرخه تولید خارج می کند. تولید ناخالص ملی (GNP)، ارزش ریالی سالانه تمامی کالاها و خدمات نهایی تولید شده به قیمت‌های جاری (بازار) در اقتصاد ملی است. این کارشناس اقتصادی، بدهی بانک ها را از عوامل تاثیرگذار در نوسانات ارزی ذکر و اضافه کرد: بدهی این بانک‌ ها به بخش غیر دولتی از 830 هزار میلیارد ریال در تیر 1392 با بیش از 400 درصد افزایش به چهار هزار و 300 هزار میلیارد ریال در تیر امسال افزایش یافت و به عبارتی هرسال بیش از یک برابر رشد کرد. محمدی با اشاره به این که در همین دوره زمانی، بدهی بانک‌ های خصوصی به بانک مرکزی با 20 برابر افزایش به 970 هزار میلیارد ریال رسید، تصریح کرد : این آمار وضعیت نامطلوب عملکرد بانک‌ های خصوصی که 67 درصد از کل حجم نقدینگی کشور را به‌ صورت سپرده‌ های بخش غیردولتی در اختیار دارد، نشان می دهد. وی با بیان این که تعداد قابل‌ ملاحظه‌ ای از بانک ‌های خصوصی برای استمرار فعالیت خود به استقراض از بانک مرکزی روی آورده‌اند، گفت : لازم است بانک مرکزی و دولت راهکارهای مناسبی برای میزان بالای نقدینگی در کشور و بدهی بانک ها به بانک مرکزی بیندیشند. محمدی عدم قطعیت در قیمت ‌ها، کاهش سرمایه‌ گذاری‌ ها، ایجاد اخلال در فرآیندهای تصمیم‌ گیری، سلب توان برنامه ریزی در آینده و خدشه دار شدن اعتبار بانک مرکزی را از تبعات نوسانات ارزی دانست و گفت: افزایش مداوم نرخ ارز در بازار آزاد، چشم‌ انداز منفی از آینده تحریم و درآمدها و ذخایر ارزی کشور به همراه خواهد داشت. افزایش نرخ ارز و تأثیر آن بر بازار و زندگی مردم در ماه های اخیر به یکی از چالش های جدی کشور تبدیل شد و دولت و بانک مرکزی تدابیر و اقداماتی را برای ساماندهی به آن در پیش گرفتند. قیمت انواع ارز به ویژه دلار در هفته جاری در بازار و صرافی های کشور روند نزولی داشته است. 3011/6026/            "}