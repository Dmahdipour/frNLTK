{"onTitr":"","titr":" رییس کمیسیون عمران:شفافیت آرا به صلاح کشور است","describe":" تهران - ایرنا - رییس کمیسیون عمران مجلس شورای اسلامی، شفافیت آرا نمایندگان را به صلاح کشور دانست و گفت: مجلس با اجرای این طرح درمورد رای مثبت و منفی نمایندگان باید به اذهان عمومی جوابگو باشد، چرا که شفافیت حق مردم است.", "text":"«محمدرضا رضایی کوچی» روز پنج شنبه در گفت و گو با خبرنگار سیاسی ایرنا با تاکید بر این که موافق شفافیت آرای نمایندگان هستم، افزود: چرا که مردم از رای نمایندگان به طرح ها و لوایحی که در جلسات علنی بررسی می شود و همچنین تحقیق و تفحص ها، رای اعتمادها، استیضاح ها مطلع می شوند و از طرف دیگر این کار باعث می شود نمایندگان نسبت به طرح ها و لوایح چه در زمان تهیه و چه در زمان رای گیری دقت بیشتری داشته باشند.وی ادامه داد: مجلس با اجرای این طرح درمورد رای مثبت و منفی نمایندگان باید به اذهان عمومی جوابگو باشد چرا که این حق مردم است که بدانند وکلایشان در مجلس درخصوص موضوعاتی که مطرح می شود چه رایی می دهند و موضع آنها چیست.نماینده مردم جهرم در مجلس گفت: ما اعلام کردیم که این طرح اگر در مجلس رای نیاورد به صورت خوداظهاری اعلام می کنیم چرا که معتقدیم شفافیت آرا نمایندگان به صلاح کشور است.رضایی کوچی در واکنش به این که گفته می شود این طرح سیاسی است، گفت: این طرح سیاسی نیست، خیلی از موضوعاتی که در مجلس مطرح می شود، آموزشی، صنفی و اقتصادی است و موضوعاتی سیاسی آن کم است بنابراین طرح شفافیت آرای نمایندگان هیچ ارتباطی به موضوعات سیاسی ندارد و به نفع کشور است که رای نمایندگان شفاف باشد.وی در توضیح این که چرا اولویت این طرح در مجلس رای لازم را کسب نکرد، گفت: همزمان با طرحی که در مجلس مطرح شد چند نفر از نمایندگان بدنبال طرح شفافیت آرا دیگری بودند بنابراین عده ای به طرح اولی رای ندادند چرا که معتقد بودند کامل نیست، بنابراین منتظرند که دومین طرح که جامع و کامل تر است به هیات رییسه ارایه شود. وی افزود: مقدمات طرح دوم انجام شده و امضاها آن هم جمع آوری شده است که منتظریم در صحن مطرح شود و این بار مجلس به طرح شفافیت آرا حتما رای می دهد.رییس کمیسیون عمران مجلس ادامه داد: در طرح دوم عملکرد نمایندگان در بحث موکلین، حضورشان در کمیسیون ها، تحقیق و تفحص ها جامع تر است و بدنه کارشناسی در آن قرار دارد.رضایی کوچی درباره تقاضای استیضاح وزیر راه و شهرسازی گفت: این تقاضا با بیش از 50 امضا به کمیسیون عمران ارجاع شد که بعد از آن شماری از نمایندگان به این کمیسیون مراجعه و درخواست کردند این استیضاح را آنها هم امضا کنند.وی تاکید کرد ما هم طبق آیین نامه استیضاح وزیر و راه شهرسازی را در دستور کار این کمیسیون قرار می دهیم و طبق آیین نامه تا 10 روز آینده آن را بررسی می کنیم.سیام**1058**1336            "}