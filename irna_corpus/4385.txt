{"onTitr":"","titr":" استقبال جهانی از انتخاب هوشمندانه ملت عراق","describe":" بغداد – ایرنا – انسجام بالایی که احزاب بزرگ سیاسی در این دوره در تشکیل سریع دولت و معرفی روسای سه گانه عراق (پارلمان، رییس جمهوری و نخست وزیر) نشان دادند، استقبال کم سابقه منطقه ای و جهانی را از حاکمان جدید عراق باعث شده است.", "text":"به گزارش ایرنا، 'محمد الحلبوسی' تنها بعد از 10 روز از انتخابش به عنوان رییس پارلمان عراق به دعوت همتایش سه مهرماه برای گسترش مناسبات عازم کویت شد و سپس در 11 مهر به مصر رفت و اکنون امارات متحده عربی از 'عادل عبدالمهدی' نخست وزیر جدید عراق دعوت به عمل آورده است.'برهم صالح' رییس جمهوری منتخب عراق نیز در طول روزهای گذشته از رهبران مختلف جهان و منطقه پیام های تبریک و تهنیت گرفته و برخی مانند ولی عهد ابوظبی و پادشاه عربستان سعودی تلفنی به او تبریک گفتند و خواهان گسترش مناسبات با عراق شدند.در همین راستا 'محمد بن زاید آل نهیان' ولی عهد ابوظبی روز یکشنبه با نخست وزیر جدید عراق تماس تلفنی گرفت و اولین دعوت را از او برای سفر به امارات متحده عربی به عمل آورد هرچند هنوز عبدالمهدی ترکیب کابینه خود را مشخص و به پارلمان برای رای اعتماد معرفی نکرده است.جمهوری اسلامی ایران همانند همیشه در پیشاپیش کشورهایی بوده که استقبال گرم خود را از انتخاب روسای سه گانه عراق اعلام کرد و 'علی لاریجانی' رییس مجلس شورای اسلامی نیز از همتای عراقی خود برای سفر به تهران دعوت رسمی به عمل آورد.'ایرج مسجدی' سفیر کشورمان در بغداد نیز شب گذشته (یکشنبه) با رییس جمهوری جدید عراق دیدار و ضمن تبریک به وی، بر ادامه حمایت ایران از عراق تاکید کرد و به نوبه خود برهم صالح خواستار گسترش بیش از پیش مناسبات با ایران شد. کارشناسان موج استقبال جهانی و منطقه ای را از روند انتخاب روسای سه گانه عراق نشانه های خوبی برای دولت جدید عراق می دانند به ویژه اینکه، عراق تهدید تروریستی داعش را پشت سر گذاشته و در مرحله جدید پیش رو، درصدد شروع مرحله سازندگی و بازسازی و توسعه اقتصادی است.محمد الحلبوسی در 24 شهریور ماه گذشته از طرف اعضای نمایندگان پارلمان به ریاست پارلمان عراق برگزیده شد و پارلمان این کشور در 10 مهرماه  'برهم صالح' را به عنوان رییس جمهوری برگزید.رییس جمهوری منتخب در همان شب دهم مهرماه عادل عبدالمهدی را به عنوان نامزد دو فراکسیون بزرگ سازندگی (فتح و دولت قانون) و اصلاح (سائرون و حکمت) مامور تشکیل دولت جدید کرده است.عبدالمهدی یکماه فرصت دارد تا اعضای کابینه خود را برای اخذ رای اعتماد به پارلمان معرفی کند.انسجام و تفاهم بالای احزاب پیروز انتخابات 22 اردیبهشت ماه گذشته، در این دوره برای تعیین تکلیف دولت در زمانبندی های قانونی تعیین شده - به باور نخبگان و کارشناسان سیاسی عراق - آشفتگی ها و اختلافات حین انتخابات و ماههای پس از آن را جبران کرد و اکنون اعتماد جهان و منطقه را برای حاکمان جدید عراق به ارمغان آورده و برای همین این کشورها درصدد تعمیق روابط خود با عراق برآمده اند.خاورم *10*353*380*            "}