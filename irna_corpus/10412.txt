{"onTitr":"","titr":" رسانه همان سخنگو است","describe":" تهران- ایرنا- امریکایی‌ها بنا بر تحلیل درست یا نادرست‌شان دارند از خلأ رسانه‌ای بهره‌برداری می‌کنند و می‌خواهند که هر طوری هست مردم را با خود همراه سازند.", "text":"سید علی میرفتاح در یادداشتی در روزنامه اعتماد، نوشت: تکرار «ترامپ دیوانه است، مریض است، عقده دیده‌شدن‌دارد، آقا دوربینی است، خود امریکایی‌ها هم فهمیده‌اند چه خبطی کرده‌اند و چه جنگ‌افروزی را بر مسند پرزیدنتی نشانده‌اند، اروپایی‌ها مانده‌اند با بی‌منطقی او چطور کنار بیایند» و از این قبیل دردی از ما دوا نمی‌کند. ضمن اینکه، به سفارش حکماء‌سلف، دشمن نتوان حقیر بی‌مایه شمرد. تنهایی و انزوای او هم چندان اهمیتی ندارد. برای من و شما چه فرقی می‌کند که جهان با ترامپ باشد یا علیه ترامپ؟ روزی که او در شورای امنیت تنها ماند و دیگر اعضای شورا کم و بیش زبان به ملامتش چرخاندند اکثرا چنین تصور کردیم که سر پرزیدنت امریکا و همراهانش به سنگ خورده. خاطرتان باشد تیتر فردای اعتماد «تنها در خانه» بود. یعنی امریکا حتی در نیویورک هم نتوانست یارگیری کند. اینکه مورالس به نفع ایران نطق کند مهم بود، مهم‌تر اما تاکید فرانسه و انگلیس و حتی لهستان و کویت بود بر حفظ برجام. آیا واقعا ترامپ و دستگاه دیپلماسی‌اش اینقدر هپروتی‌اند که پیش‌بینی نمی‌کردند در شورای امنیت اینگونه مفتضح می‌شوند؟ دستگاه دیپلماسی امریکا دستگاه قدرتمندی است. زمان اوباما خاطرتان باشد هم هیلاری کلینتون و هم جان کری به یک اشاره اروپا را دنبال خود کشاندند. در زمان بوش نیز این دیپلماسی امریکا بود که توانست پای همه متحدان را به جنگ عراق و افغانستان باز کند. با این سابقه به نظرتان عجیب نیست که پمپئو و بولتون و هیلی حتی از همراه کردن ظاهری و لفظی اعضای شورای امنیت عاجز شدند؟ ترامپ اگر رییس‌جمهور بدی باشد که هست، تاجر قدرتمندی است. شم اقتصادی دارد و کاسبکارانه می‌داند چطور پروژه‌ای را پیش ببرد. پروژه دیوار مکزیک و آهن کانادا را هم نسبتا موفقیت‌آمیز پیش برده. اما چطور شده که در نسبت با ایران اینقدر بد و ابتدایی و گل‌درشت و ضایع عمل می‌کند؟ چطور نمی‌تواند حرفش را در لفافی از دموکراسی‌خواهی و حقوق بشر بپیچاند؟ آیا در وزارت خارجه امریکا هیچ کارشناسی نیست که به وزیر یا رییس‌جمهور بگوید مجاهدین خلق (منافقین) منفورند و سرمایه‌گذاری روی آنها نتیجه عکس می‌دهد؟ آیا هیچ کارشناسی در میان دیپلمات‌های امریکایی پیدا نمی‌شود که بگوید تلاش برای برهم زدن برجام اروپایی افکار عمومی را علیه امریکا تحریک می‌کند؟ در مجمع عمومی ترامپ سخنرانی کرد، رییس‌جمهور روحانی هم سخنرانی کرد. هر عقل سلیمی درمی‌یابد که نطق ترامپ متکبرانه، احمقانه، کین‌توزانه، جنگ‌طلبانه و حتی کودکانه بوده. تا جایی که نمایندگان کشورها ناخواسته به ادعای بزرگ او خندیدند. برعکسش نطق روحانی؛ منطقی، معقول، دیپلماتیک، مصلحانه و انسانی. آیا در دستگاه عریض و طویل کاخ سفید هیچ‌کس نبود نطق بهتر و حساب‌شده‌تری برای ترامپ بنویسد؟ مگر اینکه فکر کنیم تمام این دیوانه‌بازی‌های ترامپ عمدی است و اصلا او هدف دیگری دارد. آیا او به چپ نگاه می‌کند که بعدا به راست بزند؟ یا حرفی می‌زند و منظور دیگری را مراد می‌کند؟ هرچه هست به نظر می‌رسد که ترامپ همین چیزی نیست که نشان می‌دهد؛ هدفش هم اینی نیست که اعلام می‌کند. جنگ رستم با دیو سفید خاطرتان هست؟ رستم چون می‌دانست دیو خلاف آدمیزاد رفتار می‌کند و همه‌چیز را برعکس می‌گوید و می‌کند، پس با او مواجهه معکوس پیدا کرد و وارونه با او سخن گفت. از اتفاق دیپلماسی وارونه رستم منجر به نجاتش شد و شر دیوسفید را از سرش کم کرد... اگر خوب دقت کنید می‌بینید که با روی کار آمدن ترامپ و تشدید تنش میان ایران و امریکا، رسانه‌های ضدانقلاب جانی تازه گرفتند و تحرکی بی‌سابقه از خود نشان دادند. همزمان سعودی‌ها هم سر کیسه را شل کردند و به یاری عموسام آمدند تا میزان نفوذ کلام امریکا را بالا ببرند. اگر کسی بگوید استارت همه این اتفاقات از دی‌ماه سال قبل زده شد بی‌وجه نگفته است. البته قبلش مقدماتی فراهم آورده بودند اما از آنجا بود که سعودی‌ها و اسراییلی‌ها به کمک ترامپ آمدند تا امریکا آخرین تیر ترکشش را به سمت جمهوری اسلامی رها کند می‌شود فهمید کاسه‌ای زیر نیم‌کاسه رسانه‌های فارسی‌زبان است. عجیب اینکه وزارت خارجه انگلیس نیز دستگاه برودکست خود را در اختیار آنها قرار داد و از ظرفیت‌های خود استفاده کرد تا مردم ایران را از موجود دیوانه‌ای به اسم ترامپ بترساند.تلاش بی‌وقفه رسانه‌ها این است که ترامپ همان دکتر استرنج‌لاوی است که نگران نیست به بمب اتم هم عشق می‌ورزد، هیچ اقدامی هم از ناحیه او بعید نیست. در واقع از مناسبات نه چندان پیچیده همین رسانه‌های ماهواره‌ای و کانال‌های تلگرامی می‌شود فهمید که ترامپ توصیه نتانیاهو را جدی گرفته و نقشه‌ای کشیده تا از طریق تاثیرگذاری بر مردم پروژه اصلی‌اش را که بی‌برو برگرد «رژیم‌چنج» است پی‌بگیرد. برای همین است که گمان می‌کنم مخاطب اصلی ترامپ در شورای امنیت نه اروپایی‌ها و نه عرب‌ها که مردم ایران است.مردمی که او و متحدانش سعی می‌کنند توی دل‌شان را با دلار و جنگ خالی کنند. به عبارت دیگر ترامپ همان نقشی را ایفا می‌کند که من‌وتو و بی‌بی‌سی و ایران اینترنشنال. امروز هم کاشف به عمل آمد که بن‌سلمان 250میلیون دلار به ایران اینترنشنال کمک کرده. آیا باور می‌کنید بن‌سلمان برای ترویج دموکراسی در ایران پول خرج کند؟ ترامپ و بن‌سلمان اگر مجال داشتند کلاس فارسی می‌رفتند تا مستقیم‌تر مردم را دعوت به شورش و برهم زدن اوضاع کنند. هرچند همین الان هم بیست و چهار ساعته ایادی آنها مشغول کارند. عرض من این است که امریکایی‌ها بنا بر تحلیل درست یا نادرست‌شان دارند از خلأ رسانه‌ای بهره‌برداری می‌کنند و می‌خواهند که هر طوری هست مردم را با خود همراه سازند. اصل این پروژه البته از زمان اوباما کلید خورد. او هم فی‌سبیل‌الله عید را تبریک نمی‌گفت و محض خاطر عزیز ایرانی‌ها پیام نمی‌فرستاد. هرچند او باهو‌ش‌تر بود و چراغ از بهر تاریکی نگه داشته بود و... حالا میراث او به رییس‌جمهور ناخلف رسیده و او می‌خواهد ایران را از درون فروبپاشد... نکته عجیب و ناراحت‌کننده این است که درست در چنین روزهایی دولت ما سخنگو ندارد و کسی نیست که مشفقانه و مسوولانه با مردم حرف بزند و معقول و منطقی اطمینان‌شان بخشد. سخنگو که نداریم هیچ، رسانه‌ها هم اعم از تصویری و مکتوب در خوابند. رسانه ملی در خواب‌تر. همه امیدمان به خود مردم است که هوشیاری تاریخی و ذاتی‌شان به داد برسد و نقشه‌های امریکا را نقش برآب کنند؛ ان‌شاء‌الله.*منبع: روزنامه اعتماد،1397،7،11**گروه اطلاع رسانی**1893**9131            "}