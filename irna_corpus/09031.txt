{"onTitr":"","titr":" نبرد فـرسـایشی","describe":" جنگ فرسایشی میان موافقان و مخالفان FATF همچنان ادامه دارد و روز گذشته در مجلس شورای اسلامی ماجرا تا دست به یقه شدن پیش رفت.", "text":"روز سه‌شنبه علیرضا رحیمی، عضو کمیسیون امینت ملی در گفت‌وگویی اعلام کرد که CFT یا همان لایحه الحاق ایران به کنوانسیون مبارزه با تامین مالی تروریسم، روز چهارشنبه در دستور کار است و نمایندگان نسبت به تهدیداتی که در این زمینه صورت می‌گیرد هیچ دلنگرانی ندارند. اندکی بعد محمدعلی‌وکیلی، عضو هیات رییسه پارلمان ایران با انتشار خبری اعلام کرد که اسحاق‌جهانگیری به مجلس می‌آید و بررسی CFT به یک‌شنبه هفته دیگر منتقل می‌شود اما روز گذشته این کشمکش‌ها هیاهویی جدید در بهارستان برپا کرد.** جنجال بر سر یک لایحهدر جلسه علنی صبح دیروز مجلس شورای اسلامی که بعد از دو ساعت جلسه غیر علنی برگزار شد؛ برخی رسانه‌ها در این زمینه نوشتند که لایحه اصلاح قانون مبارزه با قاچاق کالا و ارز که 21 ماده آن پیش از این به تصویب رسیده بود، در دستور کار قرار داشت اما علی لاریجانی قصد خارج کردن این لایحه از دستور کار مجلس را داشت که به نظر می‌رسد به منظور بررسی هرچه سریع‌تر لایحه الحاق ایران به کنوانسیون مبارزه با تامین مالی تروریسم بود. علی لاریجانی در آغاز جلسه علنی مجلس گفت: دولت بدون اینکه نظر قوه قضاییه را جویا شود، لایحه اصلاح مبارزه با قاچاق کالا و ارز را که ماهیت قضایی دارد به مجلس ارسال کرده و در جلسه دیروز سران قوا این موضوع مطرح شد که اشکال مسیر دارد و شورای نگهبان نمی‌پذیرد. اگر ما لایحه اصلاح مبارزه با قاچاق کالا و ارز را تصویب کنیم، شورای نگهبان اعلام می کند که این لایحه از مسیر قانونی نیامده و نظر قوه قضاییه را ندارد. او ادامه داد: چون در مجلس چند ماده از این لایحه بررسی شده بود، در جلسه سران قوا بحث کردیم که چه‌کار کنیم. سرانجام با مشورتی که با شورای نگهبان و قوه قضاییه داشتم که تا امروز هم به طول انجامید، به این نتیجه رسیدیم که این لایحه را در اینجا متوقف و به کمیسیون ارجاع دهیم و در کمیسیون از قوه قضاییه دعوت کنند. لاریجانی گفت: با حضور مسئولانی از قوه قضاییه در کمیسیون آن‌ها می توانند نظرات‌شان را در مورد مواد دیگر این لایحه بدهند و اگر ملاحظه ای در مورد مواد تصویب شده دارند، آن ملاحظات را به شورای نگهبان بدهند. رییس مجلس تاکید کرد: تفاهم کردیم و شورای نگهبان گفت بی‌شک بررسی لایحه اصلاح مبارزه با قاچاق کالا و ارز متوقف شود و اگر مجلس هم بپذیرد، ما این لایحه را نمی پذیریم. بنابراین تنها راهش این است که لایحه را دوباره به کمیسیون ارجاع دهیم. خبرنگار اعتمادآنلاین در این زمینه نوشت که پس صحبت‌های رییس مجلس، نمایندگانی از جمله دلخوش ، کاتب، ابطحی، کبیری، ادیانی راد، زهرا سعیدی، حاجی دلیگانی، پژمانفر و... به نشانه اعتراض با نظر علی لاریجانی در جلوی هیات رییسه تجمع و مخالفت خود را اعلام کردند و نمایندگان دلواپس در این میان فریاد دو دو سر دادند. در نهایت نمایندگان مجلس با 110 رای موافق، 59 رای مخالف و چهار رای ممتنع از مجموع 200 نماینده حاضر در صحن با ارجاع لایحه مذکور به کمیسیون اقتصادی موافقت کردند اما فرصتی نیز برای بررسی لایحه الحاق ایران به کنوانسیون مبارزه با تامین مالی تروریسم در هفته جاری باقی نماند و برخی اخبار حاکی از آن است که این لایحه در روز یکشنبه بررسی خواهد شد. پس از رای نمایندگان درباره لایحه اصلاح قانون مبارزه با قاچاق کالا و ارز حاجی دلیگانی، کوچکی‌نژاد و نادر قاضی پور از جمله نمایندگانی بودند که درخواست ارائه تذکر و اخطار داشتند اما علی مطهری دستور ارائه نطق ناطقان را داد و وحدتی نطق خود را آغاز کرد. اما حاجی دلیگانی با کتابچه ای در دست به جلوی جایگاه علی مطهری برود. او که خواستار ارائه اخطارش بود، فریاد می زد که 9 – شماره صندلی- را باز کنید؛ شما خلاف کردید. نمایندگان از جمله قربانی، محمدرضا نجفی، احمد مازنی، نعمتی وکیلی سعی در آرام کردن حاجی دلیگانی را داشتند. محمد دهقان، محمد جواد ابطحی و نصرا... پژمانفر هم به تجمع کنندگان در مقابل هیات رییسه اضافه شدند و پژمانفر نیز خطاب به علی مطهری فریاد می زد که خلاف کردید. تعداد نمایندگانی که در جلوی تریبون حضور داشتند بسیار زیاد بود و فضای مجلس برای دقایقی نا آرام شد اما علی مطهری که ریاست جلسه را برعهده داشت، خطاب به وحدتی، ناطق اول جلسه علنی دیروز گفت که نطق‌تان را ادامه بدهید.** یقه‌چاک کردنماجرا به اینجا ختم نشد و حسینعلی حاجی دلیگانی، نماینده مردم شاهین شهر در مجلس شورای اسلامی از دستور کار خارج شدن لایحه اصلاح قانون مبارزه با قاچاق کالا و ارز را خلاف آیین نامه دانست و گفت: روز یکشنبه نیز این لایحه باید در دستور کار مجلس قرار گیرد و هر دستور کاری غیر از این خلاف آیین نامه محسوب می‌شود. او در تذکر آیین نامه‌ای عنوان کرد: با توجه به اتفاقاتی که امروز در خروج لایحه اصلاح قانون مبارزه با قاچاق کالا و ارز رخ داد، تذکر آیین‌نامه ای و اخطار قانون اساسی دارم که به جهت رعایت وقت از بیان اخطار صرف نظر می کنم. نماینده مردم شاهین شهر در مجلس شورای اسلامی با استناد به ماده 22 آیین نامه داخلی مجلس عنوان کرد: این ماده وظایف رییس جلسه را مشخص کرده و در بند یک اشاره دارد که شما و سایر اعضای هیات‌رییسه باید در چه چارچوبی عمل کنید. اعضای هیات رییسه سوگند یاد کرده اند که اداره مجلس براساس آیین نامه باشد و در این رابطه سوگند شرعی یاد کرده اید. وی ادامه داد: اتفاقی که امروز در مجلس رخ داد خلاف آیین نامه و خلاف سوگندی که یاد کرده اید، بود و باید کفاره قسم خود را بپردازید. عضو فراکسیون نمایندگان ولایی مجلس شورای اسلامی اضافه کرد: رای‌گیری که براساس آن لایحه اصلاح قانون مبارزه با قاچاق کالا و ارز از دستور کار مجلس خارج شد، خلاف آیین نامه بود چرا که ماده 196 صراحت دارد که هر اخطار باید پیش از ورود به هر موضوعی مطرح شود که در نشست امروز این مساله رعایت نشده است. حاجی دلیگانی یادآور شد: از سوی دیگر رای‌گیری‌ای که شما انجام دادید، صبح توسط رییس مجلس یک بار انجام شد؛ ولی شما دوباره اخطار را به رای گذاشتید.وی تصریح کرد: همچنین در نوبت‌دهی به نمایندگانی که برای بیان اخطار و تذکر خود، نام‌شان در لوحه ثبت شده بود نیز درخصوص نوبت دادن به آقای محبی نیا، خلاف صورت گرفت و ایشان خارج از نوبت اخطار خود را مطرح کرد. این نماینده مردم در مجلس شورای اسلامی اظهار کرد: این لایحه درخصوص به‌هم‌ریختگی و آشفتگی بازار ارز بود که دولت در این رابطه لایحه ای را برای حل مشکلی که مردم امروز با آن مواجه هستند، به مجلس ارائه کرده است، بنابراین این لایحه به هیچ عنوان لایحه قضایی به شمار نمی‌آید که نیاز باشد قوه قضاییه در این رابطه نظر دهد.وی بیان داشت: از سوی دیگر قرار شد لایحه پیوستن به کنوانسیون مبارزه با تامین مالی تروریسم نیز دو ماه مسکوت بماند تا دولت نظر اروپایی ها را در این خصوص برای مجلس بیاورد، ولی هنوز هیچ نظری از سوی دولت در این خصوص به مجلس ارائه نشده است و این لایحه باید پس از لایحه اصلاح قانون مبارزه با قاچاق کالا و ارز بررسی شود و یک‌شنبه نیز باید همین دستور در برنامه مجلس باشد و هر اقدامی غیر از این دستور، خلاف آیین نامه مجلس خواهد بود. علی مطهری نیز که ریاست جلسه علنی مجلس شورای اسلامی را برعهده داشت؛ در پاسخ به تذکر این نماینده، ضمن وارد ندانستن اخطار وی گفت: اینکه می فرمایید اخطار و رای‌گیری پس از وارد شدن به دستور خلاف آیین نامه است، مطلب درستی است که در ماده 198 قید شده، اما دو موضوع امروز در مجلس رای گیری شد؛ یک بار پیشنهاد لاریجانی برای ارجاع لایحه اصلاح قانون مبارزه با قاچاق کالا و ارز به کمیسیون و یک بار اخطار قانون اساسی آقای محبی نیا؛ بنابراین وارد دانستن اخطار اقدام درستی بود.نایب رییس مجلس شورای اسلامی تصریح کرد: با توجه به اینکه استدلال اصلی در بررسی لایحه اصلاح قانون مبارزه با قاچاق کالا و ارز این بود که شورای نگهبان این طرح را به دلیل نبودن نظر قوه قضاییه رد می کرد و دوباره کاری صورت می گرفت، این لایحه به کمیسیون ارجاع شد. وی درخصوص داشتن ماهیت قضایی لایحه اصلاح قانون مبارزه با قاچاق کالا و ارز نیز گفت: در هر دو سه بند این لایحه مشاهده می شود که این لایحه یک دستور قضایی و مجازات دارد، بنابراین ضرورت دارد که قوه قضاییه در این باره اظهارنظر کند.** رد یک ادعاعلی مطهری یادآور شد: درباره موضوع پیوستن ایران به کنوانسیون مبارزه با تامین مالی تروریسم نیز این‌گونه نیست که فرصت پیوستن به این کنوانسیون دوشنبه یا سه شنبه هفته آینده به پایان برسد و ما عجله داشته باشیم که این دستور کار روز یک‌شنبه در برنامه مجلس باشد. پیوستن ایران به کنوانسیون همچنان مهلت قانونی دارد و هیچ تعمدی در وارد دانستن اخطار آقای محبی نیا وجود نداشت.** تشریح FATFپس از آن و دقایقی پس از جنجال بر سر از دستور کار خارج شدن لایحه اصلاح مبارزه با قاچاق کالا و ارز، علی مطهری از پشت تریبون اعلام کرد که تعدادی از نمایندگان در نامه ای خواستار بررسی FATF با حضور کارشناسان شدند که این نامه را به کمیسیون امنیت ملی و سیاست خارجی ارجاع دادیم و قرار شد روز یک‌شنبه چنین جلسه ای یا در کمیسیون تلفیق یا صحن علنی مجلس برگزار شود که این جلسه به صورت زنده از صدا و سیما پخش می شود.** دو دستگی خاصبه نظر این موضوع نیز مانند برجام ایران را به دو دسته تقسیم کرده است و برخی جریان‌ها می‌کوشند تا با ابزارهای مختلف انتقادها به FATF را فریاد بکشند. در همین راستا آیت ا... حسین نوری همدانی پیش از ظهر دیروز در درس خارج فقه خود در مسجد اعظم قم با اشاره به اینکه حوزه علمیه باید همیشه نسبت به مسائل سیاسی و اجتماعی جامعه توجه داشته باشد، بیان کرد: نظام ما یک نظام اسلامی است و نمی‌توانیم نسبت به مسائل این نظام بی توجه باشیم. وی در ادامه با اشاره به اینکه وجود مسائلی در زمینه سکه، دلار، خودرو و... در جامعه اضطراب ایجاد کرده است، افزود: مردم می گویند نظام را شما به وجود آوردید و باید نسبت به مسائل آن نظارت داشته باشید. این مرجع تقلید در بخش دیگری از سخنان خود به در دستور کار بودن بررسی قراردادFATF از سوی مجلس شورای اسلامی اشاره کرد و گفت: این قرارداد که بررسی آن در دستور کار مجلس قرار گرفته، یکی از قراردادهای عبری، عربی و غربی است. وی با اشاره به مفاد این قرارداد یادآور شد: از طریق این قرارداد می خواهند برای مقابله با تروریسم قواعدی وضع کنند و همه در این خصوص هم پیمان شوند ولی اختیار را به دست تحریم کنندگان ما و حامیان صهیونیست ها می‌دهند. نوری همدانی بیان کرد: هم‌پیمانان در این قرارداد اسراییل کودک کش و عربستان سعودی را تروریست ندانسته ولی حزب ا... لبنان را تروریست قلمداد می‌کنند؛ چنین قراردادهایی با هدف جلوگیری از پیشرفت نظام اسلامی پیگیری می شود. این مرجع تقلید تصریح کرد: مبادا FATF مانند برجام شود ، وکلای مردم باید در خانه ملت مراقب باشند؛ در این میان حوزه علمیه نیز وظیفه دارد که بیدار بوده و با تمام قوا با این قرارداد مخالفت کند.** حقیقت فواید FATFهمان‌گونه که در گذشته نیز به اشاره کرده‌ایم، برخی بدون اینکه فواید و مضررات یک موضوع را در نظر داشته باشند، تنها با فضاسازی و همچنین تحت تاثیر قرار گرفتن موضع‌هایی را اتخاذ می‌کنند که با حقیقت ماجرا تفاوت دارد. در میان تمام این درگیری‌ها و انتقادهایی که وجود داشت، دیاکو حسینی، کارشناس ارشد روابط بین‌الملل با رد برخی ادعاها درباره FATF گفت که ترکمانچای دور ماندن از جامعه اقتصادی بین‌المللی است که منجر می‌شود به اینکه رقبا و دشمنان ایران بتوانند مزیت‌هایی را در روابط تجاری و بین‌المللی به دست بیاورند، درحالی‌که ایران به دلیل عدم آگاهی و شناخت کافی نسبت به این مقررات نسبت به مزایای آن دورمانده و خود را از آن دورنگه داشته است. حسینی در یادداشتی برای ایلنا نوشت همان‌گونه که می‌دانیم پیوستن به FATF با چالش‌هایی روبه‌رو بوده و مخالفانی را دارد. مساله‌ای که در این میان مهم بوده، این است که ابتدا باید این موضوع را درک کنیم که پیوستن به جامعه بین‌المللی در ابعاد اقتصادی و استفاده از مزیت‌های اقتصادی شبکه ارتباطات بین‌المللی مستلزم رعایت قوانین بین‌المللی است که همه کشورها آن را اجرا می‌کنند؛ یعنی همه کشورهایی که به دنبال بهره‌گیری از این وضعیت هستند، این قوانین را اجرا می‌کنند و این موضوع مختص ایران نیست. صحبت‌هایی که در خصوص FATF در مجلس می‌شود و فشارهایی که در این زمینه وارد می‌شود، درست نیست. تفسیر سیاسی از یک موضوع اقتصادی این تلقی را ایجاد کرده است که ایران یک سیستم مالی نادرست و غیر شفاف دارد و به همین دلیل است که تاکید دارد تا به این مجموعه از قوانین ملحق نشود. به نظر می‌رسد مسائلی که باعث به تعویق افتادن این مساله می‌شود، کمک به مخدوش کردن تصویر ایران و افزایش شبهاتی که در رابطه با عبور مالی بانکی ایران وجود دارد می‌کند و این موضوع می‌تواند هم سرمایه‌گذارهای خارجی را از سرمایه‌گذاری در ایران دور کند و هم یک دستاویز سیاسی باشد برای کسانی که در وضعیت موجود به دنبال دشمنی با ایران هستند.عضویت در FATF در درجه اول باعث ایجاد شفافیت در ارتباطات بانکی و مالی کشورها با یکدیگر می‌شود و همین‌گونه باعث یکدست شدن یک سری از قوانین و مقررات بانکی و مالی می‌شود که این موضوع کمک به تسهیل روابط و معاملات تجاری با کشورها می‌کند. در مورد ایران‌هم اوضاع به همین منوال است ما نباید فکر کنیم که ایران با عضویت در FATF اطلاعات بانکی خود را در اختیار دیگران قرار می‌دهد و در این میان تنها اتفاقی که می‌افتد، این است که سلسله زمینه‌های مشترک دیگر هم تسریع و هم شفاف می‌کند که خود این موضوع می‌تواند سرمایه‌گذار خارجی را تشویق کند تا به سمت ایران حرکت کند.** مضررات فضاسازیباید دید که روز‌یک‌شنبه در صحن علنی مجلس بررسی لایحه CFT انجام خواهد پذیرفت و این جنگ فرسایشی سیاسی که میان جریا‌های کشور به وجود آمده ،به پایان می‌رسد یا همچنان این وضعیت ادامه پیدا خواهد کرد. واگذاری تصویب این نوع لوایح به نمایندگان اقدام مناسبی است و کارایی پارلمان را بالا می برد ولی اینکه برخی از جریان‌ها می‌کوشند با ابزار نمایندگان و هیاهو به اهداف خود دست پیدا کنند، اقدامی نا‌مناسب است و درگیری‌ها در صحن فقط ذهن مردم را نسبت به نمایندگان و مسئولان کشور آشفته کرده و تغییر می‌دهد.منبع: روزنامه قانون، 1397.7.12گروه اطلاع رسانی**2002**            "}