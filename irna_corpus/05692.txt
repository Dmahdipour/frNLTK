{"onTitr":" شهردار اصفهان :    ","titr":" تورم و رکود مانع اداره ارزان شهر شده است","describe":" اصفهان- ایرنا - شهردار اصفهان گفت : مشکلاتی از قبیل افزایش قیمت ارز، رکود تورمی و مشکلات در روابط خارجی مانع تحقق بخشی از اهداف ما در اداره ارزان شهر شده است.", "text":"به گزارش ایرنا، قدرت الله نوروزی روز یکشنبه در پنجاهمین جلسه علنی شورای اسلامی شهر اصفهان در تشریح گزارش عملکرد یک ساله شهرداری افزود: با اراده ملی و همدلی  محلی می توان بر این مشکلات غلبه کرد.وی گفت : در حوزه حمل و نقل عمومی، 50 اتوبوس به ناوگان حمل و نقل شهری اضافه شد، تعدادی از اتوبوس ها را بازسازی کردیم و 200 اتوبوس هم در حال بازسازی است. شهردار اصفهان  با بیان اینکه برای خرید بیش از 200 دستگاه اتوبوس در حال مذاکره هستیم، گفت: قیمت هر اتوبوس اسکانیا تا یک میلیارد و 100 میلیون تومان افزایش پیدا کرده است اما در تلاش هستیم شرکت اسکانیا اتوبوس ها را با همان قیمت قبلی در اختیار ما قرار دهد.شهردار اصفهان ادامه داد: اکنون هزار و 100 دستگاه اتوبوس در شهر اصفهان تردد می کند که 500 دستگاه  مربوط به بخش خصوصی و 600 اتوبوس متعلق به شهرداری است.وی همچنین گفت: سال گذشته 10 ایستگاه سنجش آلودگی هوا و صوت با هدف حفاظت از محیط زیست در توسعه پایدار شهری ایجاد شده است. نوروزی هزینه ثبت تخلفات دوربین های هوشمند نظارتی و ثبت تخلف طی یکسال گذشته را 100 میلیارد تومان عنوان کرد و افزود: از این هزینه تنها سه میلیارد تومان آن به شهرداری پرداخت شده است.وی با بیان اینکه مدیریت شهری به دنبال ایجاد شهری سرزنده است، گفت: اصفهان، شهر دوستدار کودک،خلاق و جهانی است از این رو با تعامل و همکاری شورای شهر در تلاش هستیم تا با همدلی از مشکلاتی که مانع سرزندگی شهر می شود، عبور کنیم.شهردار اصفهان  با بیان اینکه به دنبال شهر زیست پذیر و انسان محور هستیم، بیان کرد: شعار ما تحقق شهر فرهنگی با رویکرد شهروندی است، افزایش میزان خلاقیت فرهنگی با رویکرد شکل دهی به جامعه خلاق را مدنظر قرار دادیم. نوروزی تاکید کرد:  در یکسال اخیر سیاست ما عدالت توزیعی و توسعه متوازن بوده است از این رو نقش محلات را پر رنگ و توجه ویژه ای به مناطق محروم داشتیم.شهردار اصفهان افزود : ایجاد خط یک مترو در اصفهان 17 سال به درازا کشید و در این مدت 87 درصد کار انجام شده بود  و باقیمانده طرح  تنها در چهار ماه  و 4٠٠ میلیارد تومان هزینه به اتمام رسید. وی با اشاره به احداث خط 2 مترو اصفهان نیز گفت : اگر چه این خط با مشکلاتی مواجه است اما ایستگاه ها در حال ساخت بوده و 5٠٠ میلیارد تومان اوراق مشارکت برای این خط جذب شده است و این در حالیست که شهرداری تهران نتوانست بخش عظیمی از اوراق مشارکت خود را بفروشد. وی همچنین با اشاره به طرح بازچرخانی آب در زاینده رود گفت : اگر شورای شهر این طرح را تصویب کند ، شهرداری مخالفتی با آن نخواهد داشت .9913/ 6022            "}