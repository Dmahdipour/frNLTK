{"onTitr":" معاون بنیاد مسکن:    ","titr":" طرحهای هادی روستایی سالانه 30 هزار میلیارد ریال نیاز دارد","describe":" گناباد - ایرنا - معاون عمران روستایی بنیاد مسکن انقلاب اسلامی گفت: سالانه 30 هزار میلیارد ریال برای اجرای طرحهای هادی روستایی در کشور مورد نیاز است که هر سال بطور متوسط حدود 10 هزار میلیارد ریال به این طرحها اختصاص می یابد.", "text":"محمدرضا شاملو عصر جمعه در حاشیه بازدید از طرحهای عمران روستایی شهرستانهای گناباد و بجستان در گفت و گو با خبرنگار ایرنا افزود: طرحهای هادی روستایی طی سالهای گذشته برای 38 هزار روستای کشور تهیه شده که در 18 هزار روستا تصویب و در حال اجراست.وی با بیان اینکه طی 15 سال گذشته برای سه هزار و 200 مسکن روستایی و 200 هزار مسکن در شهرهای کمتر از 25 هزار نفر جمعیت سند صادر شده است گفت: این اقدام علاوه بر افزایش ارزش افزوده املاک، دعاوی حقوقی و ملکی را در این مناطق کاهش داده است.معاون بنیاد مسکن انقلاب اسلامی افزود: از ابتدای برنامه چهارم توسعه کشور تاکنون 2 میلیون و 200 هزار مسکن روستایی آسیب دیده از حوادث پیش بینی نشده مانند سیل و زلزله، مقاوم سازی شده و بر اساس برنامه ششم توسعه نیز باید سالانه 200 هزار واحد روستایی نوسازی شود.شاملو بهسازی و احیای بافتهای گردشگری روستایی و احداث اقامتگاه های بوم گردی با همکاری سازمان میراث فرهنگی، صنایع دستی و گردشگری با هدف توسعه و رونق اقتصادی و حفظ فرهنگ و هویت این مناطق را رویکرد دیگر بنیاد مسکن انقلاب اسلامی کشور ذکر کرد و اظهار داشت: این طرح تاکنون در 150 روستا تهیه شده است.وی پراکنده کاری دستگاه های اجرایی متولی خدمات در روستاها را از مهمترین مشکلات این بخش ذکر کرد و گفت: برای کاهش این مشکل طرح منظومه های روستایی در دست مطالعه و تدوین است که در این راستا وظایف بخشهای دولتی و خصوصی به تفکیک مشخص می شود.معاون عمران روستایی بنیاد مسکن انقلاب اسلامی به اتفاق رئیس مجمع نمایندگان استان خراسان رضوی در مجلس شورای  اسلامی و جمعی از مسئولان استانی روز جمعه از طرحهای عمرانی روستاهای  قوژد، باغ آسیا، دلویی، رهن و جزین شهرستانهای گناباد و بجستان در جنوب استان خراسان رضوی بازدید کرد.شهرستانهای  گناباد و بجستان با 130 هزار نفر جمعیت به ترتیب در 287 و 278 کیلومتری جنوب مشهد قرار دارند.2095/ 6053            "}