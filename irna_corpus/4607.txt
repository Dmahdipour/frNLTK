{"onTitr":" استاندار مرکزی    ","titr":" یکهزار حلقه چاه کشاورزی استان مرکزی امسال هوشمند می شود","describe":" اراک - ایرنا -استاندار مرکزی گفت: یکهزار حلقه چاه آب کشاورزی در این استان تا پایان امسال با هدف مدیریت مصرف آب به سیستم کنتور هوشمند مجهز می شود.", "text":"به گزارش ایرنا، سید «علی آقازاده» روز دوشنبه در چهارمین نشست شورای حفاظت از منابع آب استان مرکزی، افزود: این تعداد چاه با تفکیک هر شهرستان و با اولویت در قالب هماهنگی با کارگروهی برای این مهم، به سیستم کنتور هوشمند مجهز می شوند.وی اظهار داشت: 80 میلیارد ریال برای تجهیز این چاه های کشاورزی به سیستم کنتور هوشمند اعتبار نیاز است که با توجه به منابع مالی ابلاغی و همکاری بانک ها، این مهم محقق می شود.استاندار مرکزی گفت: چهار هزار حلقه چاه آب کشاورزی در استان مرکزی باید ظرف سه سال با 300 میلیارد ریال اعتبار به سیستم کنتور هوشمند مجهز شوند.آقازاده افزود: برخی کشاورزان نسبت به نصب کنتور هوشمند مقاومت می کنند اما به منظور صرفه جویی در مصرف آب کشاورزی باید بهره برداران را نسبت به مزایای استفاده از این تجهیزات توجیه کرد.معاون هماهنگی امور اقتصادی و توسعه منابع استانداری مرکزی نیز گفت: 15 میلیارد ریال اعتبار برای تجهیز چاه های آب کشاورزی به کنتورهای هوشمند به استان ابلاغ شده است.«سعید فرخی» یادآور شد:  شرکت آب منطقه ای استان باید پیگیری جدی برای جذب این اعتبار داشته باشد و به سرعت برای رفع موانع اداری اقدام کند.وی اظهار داشت: دستیابی به منابع مالی پیش بینی شده در این بخش نیازمند پیگیری است تا تصمیمات دولت در راستای مصرف بهینه آب کشاورزی و مدیریت مصرف آب محقق شود.مدیرعامل شرکت آب منطقه ای استان مرکزی نیز گفت: در این زمینه چند نشست با بانک توسعه تعاون استان برگزار شده و سررسید اسناد خزانه باید تسهیل شود چرا که در جذب تسهیلات مذکور کندی ایجاد می کند.« عزت الله آمره ای » افزود: برای عملیاتی شدن تسهیلات ویژه کنتورهای هوشمند چاه کشاورزی باید این منابع مالی  به بانک عامل تزریق شود تا زمینه پرداخت آن از محل تسهیلات مذکور برای بهره برداران فراهم شود.وی اظهار داشت: یکهزار و 300 حلقه چاه آب کشاورزی غیر مجاز در استان تعیین تکلیف شده است که تاکنون 73 حلقه آن پر شده است و برای 358 حلقه نیز احکام قضایی نهایی شده و باید پر شوند.مدیرعامل شرکت آب منطقه ای استان مرکزی در ادامه گفت: سد کمال صالح اراک دارای ظرفیت 110 میلیون مترمکعب است که حدود45 میلیون مترمکعب از مخزن سد پر است در حالی که این سد سال گذشته سرریز کرده بود. آمره ای افزود: ظرفیت سد ساوه 300 میلیون مترمکعب است و اکنون 37 میلیون مترمکعب آب در پشت مخزن این سد موجود است که نسبت به حجم آب مدت مشابه سال گذشته 20 درصد افزایش ذخیره دارد. مدیرعامل شرکت آب منطقه ای استان مرکزی گفت: طبق پیش بینی سازمان هواشناسی در سال آبی جدید حجم بارندگی استان نرمال  است اما بارندگی ها به روان آب و سیلاب (هیدرولوژی رودخانه ای ) منجر نخواهد شد. آمره ای تاکید کرد: جاری نشدن جریان رودخانه ای موجب می شود تا در سال آینده، ذخیره آبی پشت سدهای استان روند کاهشی داشته باشد و این مهم نگران کننده است. شهردار اراک نیز در این نشست گفت: 35 هکتار از فضای سبز اراک به سیستم آبیاری نوین برای صرفه جویی در مصرف آب انجام شده و 10 هکتار در دست اجرا است.«داود تاجران» افزود: کاشت چمن در اراک نیز طبق مصوبه شورای حفاظت منابع آب استان ممنوع شده  و برای جبران فضای سبز، کاشت گونه کم توقع آب، شناسایی و جایگزین شده است.وی اظهار داشت: آموزش کارگران برای حداقل مصرف آب در آبیاری فضای سبز توسط شهرداری بخشی از برنامه شهرداری اراک برای مدیریت مصرف آب فضای سبز است.92 درصد از حجم آب مصرفی استان مرکزی در بخش کشاورزی، سه و نیم درصد در بخش صنعت و بقیه در بخش آشامیدنی مصرف می شود. شرکت سهامی آب منطقه ای مرکزی از شرکت های زیر مجموعه وزارت نیرو است که وظیفه مدیریت، مطالعه، توسعه، حفاظت و بهره برداری بهینه از منابع آب و ایجاد و توسعه ، بهره برداری و نگهداری از تاسیسات و سازه های آبی را بر عهده دارد. 6991/6013/            "}