{"onTitr":"","titr":" رانندگی ایمن ضامن سلامت جان - نازنین باباخانی*","describe":" قصرشیرین - ایرنا - رعایت قوانین راهنمایی و رانندگی و پایبندی به قانون یکی از مصادیق بارز حقوق شهروندی و از ارزش های اخلاقی است که می تواند ضامن آسایش و سلامت جسم و جان افراد و به تبع آن جامعه باشد.", "text":"امروز با گسترش و توسعه شهرنشینی در شهرهای مختلف، شاهد جولان بی رویه خودروهایی با مدل های مختلف در خیابان ها هستیم و چه بسا این خودروها متعلق به افرادی از قشرهای مختلف با فرهنگ های مختلف هستند.تفاوت در رنگ، مدل و پلاک های خودروها مهم نیست، چیزی که مهم است پایبندی همه رانندگان به آئین نامه راهنمایی و رانندگی است و این چیزی است که یک راننده قبل از اخذ گواهینامه در آزمون ورودی آن شرکت می کند و در صورت رسیدن نمره اش به حد نصاب قبولی به او اجازه تردد داده می شود.درست است که برای کاهش سوانح جاده ای باید استانداردهای لازم را در جاده‌سازی، خیابان سازی و نسبت ماشین به خیابان در شهرها و جاده های کشور ارتقا یابد تا شاهد آلودگی هوا، ترافیک و بی نظمی کمتری باشیم ولی نیاز است در کنار این شاخص ها، اخلاق و پایبندی به قانون نیز از سوی رانندگان رعایت شود تا همه مردم با استرس کمتر و لذت بیشتری از ماشین های خود استفاده کنند. هر روز شاهد وقوع سوانح جاده ای و تصادفات مرگبار در خیابان های درون و برون شهری هستیم و این نتیجه همان حلقه مفقوده ای است که این روزها کمتر راننده ای به آن پایبند است و آن چیزی جز رعایت قوانین و مقررات رانندگی نیست.چیزی که به عینه در خیابان ها مشهود است، اینکه بخشی از رانندگان تنها نام یک راننده دارای گواهینامه را یدک می کشند و در ترددهایی که در خیابان ها دارند تنها چیزی که رعایت نمی کنند همین آئین نامه و مقرراتی است که ضامن سلامت جامعه و فرد و جلوگیری از هرج و مرج و بی نظمی و ترافیک است.پرتاب زباله از داخل به بیرون خودرو، بلند کردن صدای آهنگ از داخل خودروها و لایی کشیدن، بوق زدن های ممتد، نبستن کمربند ایمنی، رعایت نکردن ادب و... از سوی برخی رانندگان به یکدیگر، جا ندادن به خودروهای آتش نشانی و آمبولانس، تخطی از سرعت مطمئنه، استعمال دخانیات در خودروهای عمومی، عبور از چراغ قرمز، توجه نداشتن به علایم راهنمایی و رانندگی و ... امروزه بیش از پیش خود نمایی می کند.گاهی رانندگان به نشانه سلام و خداحافظی بوق می زنند و گاهی اوقات نیز برای سریعتر رسیدن به مقصد حاضرند با هر تخلفی تنها خودرو خود را به مقصد برسانند و برایشان مهم نیست که در مسیر حرکت موجب آزار و اذیت تعداد زیادی از عابران و یا رانندگان شده اند.اصل رعایت قانون راهنمایی و رانندگی در تمام دنیا برای حفظ نظم خیابان ها و سلامت جانی افراد است ولی متاسفانه امروزه می بینیم که برخی از رانندگان انصاف و قانون را کنار گذاشته و نه تنها به فکر جان دیگر شهروندان و رانندگان نیستند بلکه جان خودشان هم برایشان مهم نیست و این است که شاهد تلفات و سوانح جاده ای بسیاری در جامعه هستیم.البته تنها در یک صورت مشاهده می کنیم که برخی رانندگان همه قانون را رعایت می کنند و آن هم زمانی است که چشمشان به خودرو و یا مامور پلیس راهنمایی رانندگی بیفتد و در این موارد است که همان راننده متخلف چند دقیقه قبل، راننده ای قانونمدار می شود اما با اندک فاصله از پلیس راهنمایی و رانندگی بازهم تخلف ریز و درشت رانندگی آن ها شروع می شود.به عقیده بسیاری از کارشناسان هر قدر افراد جامعه به ابعاد اجتماعی و فرهنگی اخلاق ترافیکی شهروندی توجه و تعهد بیشتری داشته باشند، در عین حال به رعایت قوانین و مقررات راهنمایی و رانندگی الزام بیشتری دارند و در این رابطه تحصیلات، شغل و سواد و برخورداری ازفرهنگ بالا می تواند راهگشا باشد.چه خوب است که برای رعایت قانون راهنمایی و رانندگی از خودمان شروع کنیم زیرا با پایبندی فرد فرد جامعه به قانون، شاهد جامعه ای قانونمند خواهیم بود و سوانح تلخ جاده ای کمتر رقم خواهد خورد.*خبرنگار ایرنا            "}