{"onTitr":"","titr":" اختصاص بخشی از منابع صندوق کارآفرینی امید برای حمایت از حوزه دانش بنیان","describe":" تهران– ایرنا- معاون توسعه صندوق نوآوری و شکوفایی ریاست جمهوری با اشاره به همکاری این صندوق با صندوق کارآفرینی امید، گفت: صندوق کارآفرینی امید بخشی از منابع خود را به حمایت از شرکت‌های دانش‌بنیان و فناور اختصاص داده است.", "text":"به گزارش گروه علمی ایرنا از صندوق نوآوری و شکوفایی، دکتر حمیدرضا شاهوردی روز سه شنبه در مراسم امضای قرارداد همکاری میان صندوق نوآوری و شکوفایی با بیان این که نهادهایی مانند صندوق‌ها، دارای ساختار مالی و ماموریت محور هستند، اظهار کرد: این نهادها در فضای توسعه کسب و کارهای فناورانه سال‌ها است که اقداماتی را اجرایی کردند، از این رو صندوق نوآوری و شکوفایی همواره به دنبال همکاری با این نهادهای مالی بوده است.وی با اشاره به همکاری این صندوق نوآوری و شکوفایی ریاست جمهوری با صندوق کارآفرینی امید، خاطرنشان کرد: این تفاهم‌نامه در مرحله قرارداد نهایی قرار دارد.شاهوردی با اشاره به ویژگی‌های صندوق کارآفرینی امید یادآور شد: این صندوق، پراکنشی در سطح استان‌های کشور به ویژه در استان‌های محروم دارد و تاکنون در جهت حمایت از کسب و کارهای خرد و کوچک اقدام کرده است.عضو هیئت عامل صندوق نوآوری و شکوفایی در ادامه اضافه کرد: با تعدد شعب، صندوق کارآفرینی امید می‌تواند در کنار ماموریت‌های‌ ما در جهت حمایت از شرکت‌های دانش‌بنیان گام بردارد.وی دارا بودن مجوزهای بانکی از بانک مرکزی را از دیگر مزایای صندوق کارآفرینی امید نام برد و ادامه داد: از این رو همکاری با این صندوق، کاهش هزینه‌هایی را برای صندوق نوآوری و شکوفایی به دنبال دارد.معاون توسعه صندوق نوآوری و شکوفایی افزود: همچنین با انعقاد این تفاهم‌نامه فرصتی ایجاد شده که در کنار تأمین مالی شرکت‌ها، شرکت‌های دانش‌بنیان را با یکدیگر مرتبط کنیم تا شرکت‌های کوچک از شرکت‌های بزرگ‌تر کمک دریافت کنند و با این کار از یک سو به ارتقای سطح خدمات کمک شود و از سویی دیگر  شاهد پایداری کسب‌وکار باشیم.وی اضافه کرد: با اعتباری که صندوق نوآوری و شکوفایی به صندوق کارآفرینی امید واگذار کرده است، این صندوق می‌تواند اعتباراتی را به شرکت‌های دانش‌بنیان اختصاص دهد.معاون توسعه  صندوق نوآوری و شکوفایی ادامه داد: با این تفاهم‌نامه، دیگر نیازی به حضور شرکت‌های دانش‌بنیان در تهران و مراجعه آنها به صندوق نوآوری و شکوفایی نیست و این شرکت‌ها می‌توانند در استان خود اقدام برای دریافت تسهیلات کنند.علمی ** 1836 **2017            "}