{"onTitr":"","titr":" فرماندار:مسئولان باید پاسخگوی علت تخریب پل نوشهر باشند","describe":" نوشهر- ایرنا - فرماندار نوشهر با اشاره به دستور استاندار مازندران مبنی بر پیگیری علت تخریب پل کمربندی این شهر گفت: مسئولان سازنده و نگهدارنده این پل باید پاسخگوی  علت تخریب این پل باشند.", "text":"به گزارش خبرنگار ایرنا ، عبدالصمد صفرنژاد  سه شنبه شب در نشست ستاد مدیریت بحران شهرستان در فرمانداری با قدردانی از همراهی مسئولان دست اندرکار در بعد پیشگیری و حین جریان سیل افزود : استاندار مازندران پس از بازدید 2 روز مستمر از پل تخریب شده کمربندی ضمن ابراز تاسف از بروز این حادثه وعده داده که بزودی علت خرابی این پل در جریان سیل مشخص خواهد شد و هر مقام مسئولی در این زمینه کوتاهی کرده باشد باید پاسخگوی این حادثه تلخ باشد.پل ضلع جنوبی مسیر 12 کیلومتری نوشهر به چالوس با قدمت حدود 30 ساله که پیوند دهنده  استان های گیلان به مازندران و گلستان است  شنبه شب در جریان سیل به همراه یک دستگاه کامیون سقوط کرد و راننده آن کشته شد.بارندگی شدید همراه با سیلاب روزهای جمعه شنبه هفته جاری در مازندران خسارات زیادی به بخش های مختلف زیربنایی، راههای ارتباطی، تاسیسات برق رسانی، آبرسانی و بناهای مسکونی منطقه وارد کرده است. اداره هواشناسی نوشهر در گزارشی اعلام کرد که  از عصر جمعه تا شنبه شب هفته جاری مقدار 262 میلی متر باران در نوشهر بارید .فرماندار نوشهر در ادامه با اشاره  به حجم سنگین خرابی های ناشی از سیل اخیر در این شهرستان تاکید کرد که  تا ترمیم نشدن این خرابی ها و عادی  نشدن شرائط  زندگی مردم در مناطق سیل زده ماشین آلات بخش خصوصی و دولتی نباید غیرفعال  شوند .صفرنژاد با قدردانی از همراهی مسئولان دست اندرکار در بعد پیشگیری و حین جریان سیل افزود : تداوم این همراهی بعد از حادثه سیل مهم است و نباید سیل زدگان را رها کرد تا نسبت به نظام و دولت بدبین شوند .وی اظهار داشت : هرچند شرائط زندگی مردم سیل زده این شهرستان تا حدودی عادی شده  ولی  بستر رودخانه ها بویژه  مسیر دهانه  پل ها مملو از چوب آلات جنگلی و گل و لای  است  و احتمال آنکه با هر بارندگی این رودخانه ها طغیانی و سیلی جاری شود و خرابی به بار آورد وقوع این بلای طبیعی دور از انتظار نیست .وی خواستار اختصاص تعدادی ماشین آلات سنگین بویژه بیل مکانیکی برای لایروبی و پاکسازی رودخانه ها از سوی مسئولان استانی در این شهرستان شد. حدود 18 رودخانه در شهرستان نوشهر جاری است .سیل اخیر حدود 72 میلیارد تومان به شهرستان نوشهر خسارت زد .شهرستان نوشهر با جمعیتی دستکم  129 هزار نفر درغرب مازندران قرار دارد.7078 / 1602/            "}