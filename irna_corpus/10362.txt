{"onTitr":"","titr":" تصمیم های جدید برای زنجانرود","describe":" زنجان – ایرنا – تقسیم مسئولیت میان دستگاه ها، عملیات عمرانی از 2 سو و نصب زباله گیر، بخشی از تصمیم هایی جدیدی است که مسئولان زنجانی برای ساماندهی رودخانه زنجانرود در جنوب این شهر گرفته اند.", "text":"به گزارش ایرنا، از 7 سال قبل موضوع ساماندهی زنجانرود و تبدیل آن به مرکز تفریحی و گردشگری در جنوب شهر زنجان مطرح شد و در مرحله نخست مسئولان شهری به سرعت ضلع غربی پل بیجار تا پل میربها را ساماندهی و ظرف سه ماه از آن بهره برداری کردند.اما عملیات عمرانی برای ساماندهی این رودخانه در همین مرحله متوقف شد و اقدامی برای ادامه عملیات در مراحل بعدی انجام نشد.اردیبهشت سال جاری مسئولان بار دیگر تصمیم به بازدید از وضعیت زنجانرود و تصمیم گیری مجدد در این رابطه گرفتند و با حضور مدیریت جدید شهری حد فاصل میان سه پل سردار تا میر محمد را ارزیابی کردند.با وجود این بازدید هم تا کنون هیچ اقدام عملی و مشهودی در این منطقه انجام نشد تا آنکه صدای اعتراض استاندار به وضعیت این منطقه در جلسه شورای برنامه ریزی 31 شهریور سال 97، بلند شد.اسدالله درویش امیری استاندار زنجان در همین جلسه گفت: بنا بود مسئولان از اردیبهشت بر روی ساماندهی زنجانرود متمرکز شوند، اما به نظر این اقدام به هیچ جا نرسیده است.وی تصریح کرد: باید عزم جدی در میان مسئولان شکل بگیرد و مشکلات این منطقه مرتفع و عملیات عمرانی و ساماندهی این رودخانه فصلی اجرا شود.رضا عسگری فرماندار شهرستان زنجان هم در همین زمینه برای زنجانرود موضوع نصب زباله گیر را مطرح کرد و گفت: تا کنون 11 هزار اخطار به ساکنان حاشیه زنجانرود برای جلوگیری از ورود فاضلاب صادر شده است.عسگری ابراز امیدواری کرد که به محض اتمام طرح به دست مشاور، عملیات اجرایی در این منطقه آغاز شود.با آنکه عملیات اجرایی مجدد در این رودخانه از سال 93 بار دیگر در حاشیه های منطقه آغاز و بار دیگر به گفته مدیرکل دفتر فنی استانداری به سبب کمبود اعتبار تخصیص یافته، متوقف شد، اما سخنان فرماندار شهرستان زنجان حکایت از نبود طرح قطعی برای ساماندهی این رودخانه می دهد.سال 93 بنیاد مسکن به عنوان مجری پروژه انتخاب شد و سال 97 بار دیگر مسئولیت اجرای بخشی از این پروژه از بنیاد مسکن سلب و به شهرداری زنجان واگذار شد، این موضوع هم به تایید مدیرکل این بنیاد و هم شهردار این شهر می رسد.مسیح الله معصومی شهردار زنجان در همین رابطه گفت: زنجانرود 2 بخش شد، قسمت میانی آن را بنیاد مسکن و پارک های حاشیه ای را شهرداری اجرا می کند.معصومی هم سخن جدیدی مطرح کرد مبنی بر اینکه 'طرح را آماده کرده ایم و به دنبال پیمانکار هستیم' و این موضوع بار دیگر بلاتکلیف بودن پروژه زنجانرود طی این 6 سال را بیش از پیش تایید کرد.وی این موضوع را هم مطرح کرد که در طرح فضاهای کوچکی برای پذیرایی پیش بینی شده است و برای فعال سازی باغ های اطراف رودخانه باید مکان هایی همچون رستوران باغ  ایجاد شود.معصومی اضافه کرد: با وجود کف سازی خوب، اگر بدنه فعالی ایجاد نشود، طرح بی فایده خواهد بود.سجاد صنعتی منفرد مدیرکل بنیاد مسکن استان زنجان هم در همین زمینه گفت: با توجه به توانمندی هایی که این بنیاد دارد، طی 2 سال گذشته اعتماد مسئولان جلب و موافقت نامه ای برای اجرای پروژه زنجانرود مبادله شد.صنعتی منفرد اظهار داشت: بنیاد مسکن کار را از طراحی تا اجرا متناسب با اعتباری که تخصیص یافت، جلو برد.وی خاطرنشان کرد: درخواست واگذاری پروژه به شهرداری انجام شد و طی صورت جلسه ای با دستور استاندار این کار انتقال پیدا کرد.مدیر کل بنیاد مسکن استان زنجان گفت: از زمان انتقال، این اداره کل در حاشیه ها مسئولیتی ندارد و در بستر رودخانه اقدامات به ساماندهی و خاک برداری می کند.با این وجود مهرداد سلطانی معاون هماهنگی امور عمرانی استاندار زنجان از تشکیل یک کمیته برای تقسیم مسئولیت ها در زمینه اجرای پروژه خبر داد و گفت: در قالب زمان بندی تکلیف دستگاه های متولی همچون بنیاد مسکن، شهرداری، فرمانداری، شرکت های خدماتی و استانداری مشخص و ابلاغ شد.سلطانی افزود: کمیته ای هم برای جلوگیری از ورود فاضلاب به رودخانه به منظور بهبود سیما و چهره رواخانه تشکیل شد.وی یادآورشد: برای تثبیت این موضوع بنا شد، شهرداری هفت زباله گیر در مسیر رودخانه برای جلوگیری از ورود زباله به بستر نصب و فعال کند که هم اکنون در دست اقدام است.سلطانی اظهار داشت: شهرداری بنا به وعده ای که داده است، از 15 مهر سال 97، نصب این دستگاه های زباله گیر را آغاز می کند.معاون هماهنگی امور عمرانی استاندار زنجان گفت: بخشی از اعتبارات دولتی برای بستر سازی اختصاص یافت تا با ساماندهی بستر، آب یا فاضلاب ورودی به رودخانه کانالیزه شده و ماندآب نشود.وی خاطرنشان کرد: اتفاقاتی که در حاشیه رخ داده، حاشیه سازی و پارک سازی به شهرداری واگذار شده است؛ دولت آنجا اقداماتی انجام داده بود و به علت آنکه کل آن که در داخل محدوده شهر است، به شهرداری تحویل داده شد.سلطانی ادامه داد: به تبع یکی از وظایف شهرداری رسیدگی به آنجا و ساماندهی هم بر عهده همین دستگاه است.معاون هماهنگی امور عمرانی استاندار زنجان گفت: شهرداری مشکلات مالی و قانونی داشت که سعی شد مرتفع شود و این دستگاه تعهد کرد تا عملیات ساماندهی حاشیه زنجانرود را از 15 مهر امسال آغاز کند.وی با بیان اینکه موضوع ساماندهی فاضلاب های ورودی به رودخانه هم به فرمانداری زنجان واگذار شد، تصریح کرد: ابتدا مشوق هایی به شهروندان ساکن در حاشیه رودخانه اعطا می شود، اما در صورت مقاومت و خودداری از ساماندهی پساب های خانگی، اخطار داده و راهکارهای قانونی در پیش گرفته می شود.پیش از این اسرافیل نیازی مدیرکل دفتر فنی استانداری زنجان گفته بود که بناست پروژه زنجانرود در سه مرحله اجرا شود که مرحله نخست آن مخصوص فضای سنگی آبی، با گذرهای سنگی، حوضچه های آب و حاشیه گلکاری و درختکاری، مرحله دوم فضای سنگ فرش پیاده راه منتهی به فضای سبزی سنگی و مرحله سوم این پیاده راه نیز فضای تمام سبز ختم می شود. باید متوجه این نکته هم بود که اگرچه بهره بردار نهایی پروژه زنجانرود شهرداری زنجان خواهد بود اما به حتم بدون ورود دستگاه های میراث فرهنگی، شرکت آب منطقه ای، جهاد کشاورزی، منابع طبیعی، سازمان محیط زیست، استانداری و باغداران اطراف این منطقه در عمل نمی توان به نتیجه دلخواهی دست یافت و با بی توجهی مردم در تخلیه فاضلاب شهری، نخاله های ساختمانی و زباله ها نمی توان به پاکی و سرسبزی این منطقه امیدوار شد.3001/6085            "}