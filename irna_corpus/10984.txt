{"onTitr":"","titr":" بیماران خاص البرز درانتظار مکان ورزشی","describe":" کرج-ایرنا- رئیس هیات ورزشی بیماری های خاص استان البرز گفت: ایجاد فضای ورزشی مناسب یکی ازمهم ترین  خواسته ها ونیازهای بیماران خاص در این استان است.", "text":"رضا رودگر روز سه شنبه در گفت وگو با ایرنا افزود: بیش از 500 ورزشکار سازمان یافته در 6 گروه بیماری از جمله تالاسمی، ام اس، هموفیلی، دیالیز، همودیالیز و پیوند اعضاء در 14 رشته ورزشی تحت پوشش هیات ورزشی بیماری های خاص این استان هستند.وی اضافه کرد: به دلیل نبود زیر ساخت های ورزشی برای این گروه از ورزشکاران، مجبور هستیم تا از فضاهای ورزشی دیگر هیات های ورزشی استان استفاده کنیم که بیشتر وقت های نامناسب را در اختیار ما قرار می دهند.رئیس هیات ورزشی بیماری های خاص البرز ادامه داد: این امر  سبب شده تا بخش زیادی از ورزشکاران ما که از قشر ضعیف هستند نتوانند از این امکانات بهره گیرند.رودگر گفت: یکی از درخواست های ما به فدراسیون و وزارت ورزش و جوانان این بوده که بتوانیم بدون تشریفات اداری از مزایده سالن های ورزشی بهره گیریم تا هیات ورزشی بیماری های خاص البرز بتواند یک سالن ورزشی و تمرینی متناسب با وضعیت ورزشکاران خود را در اختیار بگیرد.وی ادامه داد: هیات ورزشی بیماری های خاص البرز با کمبود منابع مالی مواجه بوده که انتظار حمایت داریم.رئیس هیات ورزشی بیماری های خاص استان البرز اظهار داشت: دوومیدانی، تنیس روی میز، شطرنج، بولینگ، دارت، دوچرخه سواری و اسکواش از جمله ورزش هایی هستند که ورزشکاران بیماری های خاص در این استان مشغول به فعالیت هستند و هر گروه بر مبنای بیماری شان، رشته مخصوص دارند.7414/ 6155            "}