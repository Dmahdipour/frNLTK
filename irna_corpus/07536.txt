{"onTitr":"","titr":" بارش نخستین باران پاییزی در پایتخت","describe":" تهران- ایرنا- نخستین باران پاییزی در پایتخت همزمان با روز تهران از ساعات ابتدایی امروز (شنبه) شروع به باریدن گرفت.", "text":"به گزارش ایرنا، بارش نخستین باران پاییزی شادی و نشاط را میان پایتخت نشینانی که تابستان گرم و خشک گذرانده اند، گسترد. همچنین بارش باران پاییزی در تهران میانگین ذرات آلاینده هوا را کاهش داد. گزارش خبرنگاران ایرنا از نقاط مختلف شهر تهران حاکیست که به دلیل بارش باران ترافیک در اغلب محورهای شهر تهران سنگین تر از روزهای گذشته بوده است. هر ساله با بارش باران و برف ترافیک خیابان های پایتخت در مقایسه با روزهای عادی افزایش می یابد.طبق نقشه های ترافیکی صبح امروز تهران معابر بزرگراهی تهران با بارش باران قفل شد و تردد در آنها به سختی انجام می شد.بار ترافیکی مسیر غرب به شرق بزرگراه های کرج تهران، همت و حکیم سنگین گزارش شد.همچنین بار ترافیکی بزرگراه های شمالی جنوبی امام علی و صیاد شیرازی نیز سنگین گزارش شد.براساس پیش بینی اداره کل هواشناسی استان تهران از روز شنبه تا عصر یکشنبه آسمان استان تهران ابری گاهی با رگبار و رعد و برق و وزش باد شدید همراه خواهد بود و طی این روزها دمای پایتخت به طور محسوس کاهش می یابد. بر همین اساس کمینه و بیشینه دمای هوای تهران در روزهای شنبه و یکشنبه به ترتیب (14، 25) و (12، 20) درجه سانتیگراد پیش بینی شده است. تهرام/9353 / 1539            "}