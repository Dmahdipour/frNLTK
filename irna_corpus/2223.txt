{"onTitr":"","titr":" جشنواره ملی مشاعره رضوی در بوشهر آغاز شد","describe":" بوشهر-ایرنا-سیزدهمین دوره جشنواره ملی مشاعره رضوی از سری برنامه های جشنواره بین المللی امام رضا (ع) روز چهارشنبه با حضور شماری از مسئولان و مشاعره کنندگانی از هشت استان کشور دربوشهر آغاز شد.", "text":"به گزارش ایرنا، مدیرکل فرهنگ و ارشاد اسلامی استان بوشهر دراین آئین گفت:شعر یک هنر ملی و تاریخی است که بطن و متن فرهنگ آن در جشنواره ملی مشاعره رضوی قابل مشاهده است. حمیده ماحوزی افزود: شعر در تاریخ ایران جایگاه خاصی در ساختار اجتماعی دارد و همواره مورد توجه جامعه قرار گرفته است.وی اظهارداشت: اعتقادات دینی مردم استان بوشهر قدمتی تاریخی دارد و میزبان جشنواره ای مزین به نام امام هشتم شیعیان یک افتخار بزرگ است.ماحوزی ادامه داد: اشاعه فرهنگ رضوی علاوه بر ترویج وحدت، اتحاد و سیره امام رضا(ع)، باعث تحکیم اسلام و ترویج آن نیز می شود.ماحوزی تصریح کرد: جشنواره ملی مشاعره رضوی به دلیل اجرای زنده آن نسبت به دیگر جشنواره ها متمایز است  زیرا این جشنواره از ابتدای شروع تا انتهای آن با شور و نشاط و هیجان و شادابی دنبال می شود.وی گفت: این جشنواره بعد از سیزده دوره به درجه بلوغ رسیده و طرفداران زیادی به خود جلب کرده است. مدیرکل فرهنگ و ارشاد اسلامی استان بوشهر گفت: در جشنواره امسال 380 نفر نام نویسی کرده بودند که از این مجموع 57 نفر برگزیده به مرحله پایانی راه پیدا کرد. ماحوزی افزود:دراین رویداد فرهنگی و هنری علاوه بر اهدا لوح تقدیر، تندیس و جوایز نقدی به هشت نفر برتر هر گروه،  نفرات دوم گروه ها نیز مورد تقدیر قرار می گیرند.وی یادآورشد:دراین جشنواره مشاعره کنندگانی از استان های تهران، اصفهان، همدان، کرمانشاه، لرستان، فارس، زنجان و بوشهر حضور دارند.معاون سیاسی امنیتی استانداری بوشهر نیز گفت: برگزاری سیزدهمین دوره متوالی جشنواره ملی مشاعره رضوی برای این استان یک افتخار ارزشمند محسوب می شود.مجید خورشیدی افزود: در این ارتباط از تمامی کسانی که در برگزاری این جشنواره تلاش کردند نهایت تقدیر را داریم.7212/6045            "}