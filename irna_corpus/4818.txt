{"onTitr":" مسئول جامعه خیرین دانشگاه ساز دانشگاه امیرکبیر:    ","titr":" 16 میلیارد تومان از محل وقف مردمی صرف دانشگاه امیرکبیر شد","describe":" تهران- ایرنا- مسئول جامعه خیرین دانشگاه ساز دانشگاه امیرکبیر گفت که این بنیاد با بهره گیری از کمک و وقف های مردمی توانسته بیش از 16 میلیارد تومان را صرف ساخت و ساز و تجهیز ساختمان های دانشگاه امیرکبیر کند.", "text":"سید سلمان نورآذر روز دوشنبه در گفت و گو با خبرنگار گروه دانشگاه ایرنا در باره عملکرد جامعه خیرین دانشگاه ساز دانشگاه امیرکبیر اظهار کرد: وظیفه بنیاد این است که با استفاده از کمک های مالی خیرین در زمینه ساخت و ساز دانشگاه ها ، وضعیت بناهای این دانشگاه را توسعه دهیم. وی افزود: جامعه خیرین دانشگاه ساز دانشگاه امیرکبیر فعالیت خود را از سال 1385 با کمک جمعی از خیرین مانند قلم چی آغاز کرد و تاکنون فعالیت های بسیاری را در دانشگاه انجام داده است. ** تمرکز واقفین به ساخت و تجهیز خوابگاه های دانشجویی رئیس دانشکده مکانیک دانشگاه امیرکبیر با اشاره به اینکه فعالیت جامعه خیرین دانشگاه ساز از دانشگاه تفرش آغاز شد، خاطرنشان کرد: در تفرش بناهای بسیاری با کمک خیرین ساخته شد سپس این نوع فعالیت ها به سایر دانشگاه ها نیز سرایت کرد، در امیرکبیر هم مبالغ چشمگیری صرف ساخت و تجهیز خوابگاه های دخترانه، مراکز فرهنگی دخترانه، تجهیز کتابخانه مرکزی و قرائت خانه ها شده است. نورآذر ادامه داد: تمرکز بیشتر خیرین در دانشگاه امیرکبیر بر ساخت و تجهیز خوابگاه ها بوده که با موفقیت های بسیار در این خصوص در حال تلاش برای تعامل بیشتر در آینده هستیم. ** کارآفرینی توسط واقفین در دانشگاه امیرکبیر مسئول جامعه خیرین دانشگاه ساز امیرکبیر در ادامه درباره فعالیت این بنیاد برای کارآفرینی دانشجویان گفت: قلم چی سالیانه نزدیک به 500 میلیون تومان صرف پروژه های علمی و پژوهشی دانشجویان دانشگاه امیرکبیر کرده که در نهایت این کار به کارآفرینی در حوزه های مختلف منجر شده است. نورآذر افزود: در چند سال گذشته ارتباط قلم چی با این بنیاد برای انجام پروژه های علمی دانشجویان کمرنگ تر از گذشته شده است که با توجه به تمایل قلم چی امیدواریم در آینده ای نه چندان دور تعامل دوباره با این خیر برقرار شود. ** شناسایی خیرین در اولویت جامعه خیرین دانشگاه ساز است رئیس دانشکده مکانیک دانشگاه امیرکبیر همچنین درباره چگونگی جذب واقفین به جامعه خیرین دانشگاه ساز اظهار کرد: با توجه به اینکه کمک های واقفین به نیت و حوزه کاری آنها بستگی دارد، نمی توانیم از آنها درخواست کمک در هر زمینه ای را داشته باشیم. نورآذر افزود: کارکنان در جامعه خیرین دانشگاه ساز در تلاش هستند تا با شناسایی واقفین و همچنین حوزه فعالیت آنها به نیازهای جامعه پاسخ دهند. وی خاطر نشان کرد: از زمانی که به شناسایی واقفین و حوزه وقفشان پرداخته شده، جامعه خیرین دانشگاه ساز عملکردی به مراتب بهتر از قبل داشته است چرا که این بنیاد نمی تواند خود را به درآمد ماهانه از سوی خیرین محدود کند. ** واقفین دانشگاه امیرکبیر چه کسانی هستند مسئول جامعه خیرین دانشگاه ساز دانشگاه امیرکبیر همچنین در باره تعداد واقفین این دانشگاه گفت : آنها از همه اقشار جامعه هستند، بسیاری را فارغ التحصیلان، اعضای هیأت علمی و کارکنان دانشگاه تشکیل می دهند. نورآذر افزود: در میان واقفین دانشگاه امیرکبیر بسیاری از افراد خیر و دوست دار دانش هم حضور دارند که سالیانه کمک های چشمگیری به این دانشگاه و همچنین دانشجویان سایر مراکز آموزشی می کنند. ن.م**1601            "}