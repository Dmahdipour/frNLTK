{"onTitr":"","titr":" آذربایجان شرقی به دستگاه تشخیص ناهنجاری های ژنتیکی مجهز شد","describe":" تبریز- ایرنا- رییس سازمان جهاد دانشگاهی آذربایجان شرقی گفت: دستگاه NGS که توسط مرکز درمان ناباروری جهاددانشگاهی استان خریداری و راه اندازی شده است، زوجین نابارور استان را از مراجعه به تهران برای درمان‎های ناباروری بی‎نیاز می‎کند.", "text":"جعفر محسنی روز چهارشنبه در گفت ‎و گو با ایرنا، اظهار داشت: 22 درصد زوجین در کشور با مشکل ناباروری مواجه بوده و نیازمند روش‎های کمک باروری هستند و بخشی از این روش‌‌ها به دلیل اینکه جنین‏ها دارای یک سری ناهنجاری های ژنتیکی هستند، منجر به نتیجه و صاحب فرزند شدن زوجین نمی‌شود.وی با اشاره به اینکه مطالعات نشان داده است که 75 درصد موارد کمک باروری که به شکست منجر می‎شود، ناشی از ناهنجاری‎های ژنتیکی در جنین هست، گفت: با توجه به مراجعه زیاد به مرکز درمان ناباروری جهاد دانشگاهی تبریز، بر آن شدیم تا با خرید دستگاه NGS در راستای تشخیص به موقع ناهنجاری‎ها قبل از انتقال جنین به رحم مادر تلاش کنیم.وی با اشاره به قابلیت‎های متعدد دستگاه NGS ادامه داد: از این دستگاه در درجه اول برای پی جی اس و تشخیص آنینوپلوئیدی همه کروموزوم‌ها استفاده می‎شود، به طوری که از کروموزوم‎های جنین در روز سوم و پنجم آزمایشگاهی نمونه برداری شده و اختلالات کروموزومی با استفاده از چیپ‎های موجود در این دستگاه و از یک سلول جنین، تشخیص داده می‎شود.محسنی افزود: در روش‎های قبلی، فقط امکان تشخیص آنینوپلوئید تا پنج کروموزوم (کروموزم‏های جنسی و سه کروموزومی که باعث بیشترین ناهنجاری‎ها می‎شوند) وجود داشت، اما با این دستگاه می‌توان کلیه کروموزوم‎‌های جنین را بررسی کرد. وی با بیان اینکه هدف ما راه‌اندازی غربالگری جنین به روش غیر تهاجمی یا NIPT است، اظهار کرد: با توجه به بررسی‎ها در سه ماهه اول و دوم بارداری، تعدادی از جنین‎ها به دلیل در معرض خطر بودن، نیاز به بررسی دارند.وی ادامه داد: در زمان حاضر تمام نمونه‎های شمالغرب کشور برای بررسی‎ با این روش به تهران و کشورهای خارجی ارسال می‎شوند، اما با راه‎اندازی دستگاه NGS در مرکز درمان ناباروری جهاددانشگاهی استان، قادر به انجام تمامی این قابلیت‎ها خواهیم بود.رییس سازمان جهاد دانشگاهی آذربایجان شرقی با اشاره به قابلیت دیگر این دستگاه گفت: بررسی مشکل ژنوم انسان از دیگر قابلیت‎های این دستگاه بوده و با بررسی احتمال وجود ژن‎های معیوب می‎توان از بروز عقب ماندگی به خصوص در ازدواج‏های فامیلی جلوگیری کرد.وی خاطرنشان کرد: بررسی بیان ژن‎های مختلف که در بروز بسیاری از بیماری‎ها از جمله کانسرها نقش دارند، از دیگر قابلیت‎های این دستگاه است.6120/3071            "}