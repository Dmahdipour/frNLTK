{"onTitr":" میزگرد ایرنا:    ","titr":" تحریم دلالی با مدیریت جریان کالا در جنوب کرمان","describe":" جیرفت – ایرنا - پس از سالها نابسامانی در خرید و فروش تولیدات کشاورزان هم اینک پارک مدیریت جریان کالا (پارک لجستیک) به عنوان آخرین ایستگاه تسلط دلال ها بر بازار محصولات کشاورزی جنوب کرمان به شمار می رود و با راه اندازی مراکز لجستیکی کشاورزی، گذرگاهی جدید برای شکوفایی کشاورزان این دیار باز خواهد شد.", "text":"به گزارش ایرنا، بر اساس آمار و ارقام موجود، کشورها و سازمان هایی که دانش مدیریت جریان کالا را به کار گرفته اند پیشرفتهای قابل توجهی در بخش های مربوطه داشته و از این رهگذر سود سرشار و صرفه جویی های کلان مالی نصیبشان شده است. اما در جنوب استان کرمان هنوز لجستیک و مدیریت جریان کالا، جایگاه واقعی خود را به دست نیاورده و در هر فصل کشت، کشاورزان با توکل به خداوند بذر امید و آرزوهای خود را در زمین می‌کارند، اما در فصل برداشت این امید به یک مثنوی غم بار تبدیل شده و تبعات زیادی را برای کشور و کشاورزان به بار می آورد. دولت تدبیر برای نخستین بار در تاریخ کشور، راه اندازی مراکز لجستیکی کشاورزی را کلید زد که بنا به اذعان برخی کارشناسان با اجرایی شدن کامل این طرح بسیاری از مشکلات بخش کشاورزی برطرف می شود و پس از سالها، لبخند امید بر لب های کشاورزان زحمتکش این دیار خواهد نشست چرا که با اجرای این طرح، خرده مالک ها و کشاورزان ضعیف منطقه نیز توانمند خواهند شد. سالانه بیش از چهار و نیم میلیون تن انواع محصولات کشاورزی در هفت شهرستان جیرفت، عنبرآباد، کهنوج، منوجان، قلعه گنج، فاریاب و رودبار جنوب تولید می شود اما متاسفانه فصل برداشت این محصولات که بهترین دوران برای کشاورزان است و باید مزد زحمات خود را دریافت کنند به کابوسی دهشتناک برای این قشر سختکوش تبدیل می شود و بی شک بروز چنین مساله ای، به دلیل فراهم نبودن زیرساخت هاست از این رو دولت با توجه به حساسیت موضوع، طرح ایجاد مراکز لجستیکی کشاورزی را مطرح کرد تا با اجرایی شدن این طرح مشکلات کشاورزان برطرف شود. آنچه که در حال حاضر از این پروژه می دانیم این است که طرح مراکز لجستیکی کشاورزی با ایجاد و تجمیع تمام زیرساخت های مورد نیاز، محصولات کشاورزان را خریداری و در بازار هدف به فروش می رساند که در این میان نقش دلال ها بسیار کم رنگ و زمینه پررنگ شدن سهم واقعی کشاورزان فراهم خواهد شد. برای بررسی بیشتر این طرح و آشنایی با جزئیات و پیامدهای آن، میزگرد ایرنا را با حضور مجتبی محمودی معاون راهداری اداره کل حمل و نقل و راهداری جنوب استان کرمان، جهانبخش بهزاد نژاد صادرکننده نمونه و دکترای کشاورزی جنوب کرمان، محمد ساردویی مدیر کل راه و شهر سازی جنوب کرمان و ارتباط تلفنی با یحیی کمالی پور نماینده مردم شهرستان های جیرفت و عنبرآباد در مجلس شورای اسلامی برگزار کردیم . ** طرح مدیریت جریان کالا تنها راه نجات کشاورزی جنوب کرمان معاون راهداری اداره کل حمل و نقل و راهداری جنوب استان کرمان در میزگرد ایرنا گفت: تنها راه نجات کشاورزی این دیار، راه اندازی مراکز لجستیک کشاورزی(مدیریت جریان کالا) بوده که به طور جدی پیگیر این مساله هستیم. مجتبی محمودی اظهار داشت: طرح راه اندازی مراکز لجستیکی کشاورزی برای نخستین بار از طریق این اداره کل مطرح و مورد تایید وزیر راه و شهرسازی قرار گرفت. وی افزود: در حال حاضر 2 طرح در جنوب کرمان و یک طرح در یکی از استان های دیگر کشور مجوز راه اندازی لجستیک کشاورزی را دریافت کرده اند که طرح های جنوب کرمان در جیرفت، کهنوج و منطقه کریم آباد جیرفت در حال پیگیری هستند. وی با بیان اینکه پارک لجستیک کشاورزی و مراکز لجستیکی از یکدیگر مجزا هستند، تصریح کرد: پارک لجستیک کشاورزی یک طرح بزرگ بوده که به ریل، فرودگاه، جاده، گمرک، استاندارد و پایانه صادراتی دسترسی دارد و مرکز لجستیک کشاورزی، یک مرکز کوچک شده پارک لجستیکی به شمار می رود. **مراکز لجستیک کشاورزی آخرین ایستگاه دلال ها به شمار می روند صادر کننده نمونه محصولات کشاورزی جنوب استان کرمان هم گفت: راه اندازی مراکز لجستیک کشاورزی دلال ها را حذف می کند و سبب بهبود شرایط کشاورزان خرد و بزرگ می شود. جهانبخش بهزاد نژاد تصریح کرد: لجستیک یعنی مدیریت جریان کالاها از محل موجودی به محل مصرف شامل فرآیند مطالعه، برنامه‌ریزی، نظارت بر خدمات، عملیات و اطلاعات مرتبط با حمل کالا، نگهداری و فعالیت‌های ارزش افزوده که با هدف تأمین نیاز مشتریان و کاهش هزینه‌ها انجام می شود. وی ادامه داد: مرکز لجستیک، محدوده مشخصی است که در این مکان تمامی فعالیت‌های مرتبط با حمل، لجستیک و توزیع کالا در 2 بعد داخلی و بین‌المللی انجام می‌شود. این دکترای کشاورزی اظهار داشت: راه اندازی پارک لجستیک کشاورزی به ‌منظور تسهیل تجارت، رقابت‌پذیر کردن فعالیت‌های حمل‌ و نقل با توجه به مزیت‌های نسبی در زنجیره عرضه و خدمات ترابری منطقه‌ای و بین‌المللی انجام می شود. بهزاد نژاد به شرایط کشاورزی منطقه جنوب کرمان اشاره کرد و گفت: کشاورزی این منطقه به صورت نظام خرده مالکی است از این رو دلال ها با خرید محصولات خرد کشاورزان و جمع بندی این محصولات به صورت بارهای بزرگ سودهای کلانی به جیب می زنند و سبب ضعیف شدن روز به روز کشاورز می شوند ولی با راه اندازی مراکز لجستیک کشاورزی در روستاها دلال ها حذف و تمامی کشاورزان خرد محصولات هر چند کم خود را با قیمت مصوب به فروش می رسانند. وی فایده اجرای طرح راه اندازی مراکز لجستیک کشاورزی را در روستاها برشمرد و افزود: با راه اندازی این طرح در روستاها زمینه رونق روستاها، کاهش هزینه های حمل بار و کاهش ترافیک جاده ها ایجاد می شود. صادرکننده نمونه اظهار داشت: اگر 20 مرکز لجستیک کشاورزی در جنوب کرمان ایجاد شود تمام مشکلات کشاورزان منطقه برطرف می شوند. وی تصریح کرد: با اجرای این طرح، محصولات کشاورزان برای بازار مصرف کشت می شوند نه مصرف صنعتی در کارخانه ها و این مساله سبب تازه خوری بیشتر محصولات خواهد شد. بهزاد نژاد بیان کرد: با راه اندازی هر مرکز لجستیک کشاورزی زمینه اشتغالزایی افزون بر 100 نفر در زمینه تجمیع و بسته بندی 50 هزار تن محصول انجام می شود. وی با بیان اینکه مراکز انتخاب شده لجستیک کشاورزی تا شعاع 15 کیلومتری باید بیش از چهار هزار هکتار سطح زیر کشت را تحت پوشش دهند عنوان کرد: این مساله سبب استفاده از تنوع محصولات کشاورزی شده که خود یک امتیاز بزرگ برای این طرح محسوب می شود. دکترای کشاورزی ادامه داد: تنوع محصولات در جنوب کرمان سبب می شود تا طرح لجستیک کشاورزی به صورت فصلی انجام نشده و در تمام طول سال فعال باشد. ** جیرفت به عنوان پهنه ایجاد پارک لجستیک کشاورزی تعیین شد مدیر کل راه و شهر سازی جنوب کرمان نیز گفت: با توجه به پیگیری های به عمل آمده و پیگیری نماینده مردم شهرستان های جیرفت و عنبرآباد در مجلس شورای اسلامی، شهرستان جیرفت با توجه به دارا بودن بیشترین میزان تولیدات کشاورزی در منطقه به عنوان پهنه ایجاد پارک لجستیک کشاورزی انتخاب شد. محمد ساردویی افزود: طبق سند آمایش مراکز لجستیک کشور و اطلاعات موجود، جنوب استان کرمانبیش از هفت درصد از محصولات کشاورزی کل کشور را تولید می کند و بعد از استان فارس به عنوان دومین مرکز تولید محصولات کشاورزی شناخته می شود. وی تصریح کرد: پارک لجستیک کشاورزی یک مرکز لجستیکی است که بر فعالیت هایی در حوزه تجمیع، انبار داری، نگهداری، توزیع و خدمات ارزش افزوده محصولات کشاورزی تمرکز دارد. مدیر کل راه و شهر سازی جنوب کرمان بیان کرد: ضرورت پرداختن به موضوع مکان یابی پارک لجستیک کشاورزی، به نیاز این دسته از کالاها و خدمات ارزش افزوده لجستیک، روش حمل ویژه و همچنین توزیع و تجمیع در شرایط خاص باز می گردد. وی با بیان اینکه هم اینک مدیریت ضایعات به عنوان یک مساله مهم پیش روی بخش کشاورزی کشور است، اظهار داشت: سالانه مقادیر زیادی از محصولات کشاورزی و مواد غذایی که با صرف هزینه، زمان و منابع تولید می شوند به صورت ضایعات از بین رفته و خسارت بزرگی برای منابع غذایی کشور و منابع مالی منطقه ایجاد می کند که طبق بررسی های به عمل آمده یکی از مهم ترین علل ایجاد ضایعات در محصولات کشاورزی مربوط به بخش های مختلف برنامه ریزی تولید، مراحل قبل از تولید، تولید، برداشت، حمل و نقل، بسته بندی و دسته بندی، ذخیره سازی و انبار، فرآوری و توزیع می شود. ساردویی تصریح کرد: با توجه به وجود فرودگاه، تصویب راه آهن جیرفت که عملیات اجرایی آن در آینده نزدیک شروع خواهد شد و در ادامه به سواحل مکران و بندر جاسک متصل می گردد، همچنین احداث بزرگراه جیرفت - کهنوج - بندرعباس و جیرفت – کرمان - زاهدان این مرکز کمک شایانی به ایجاد برند خاص در صادرات محصولات کشاورزی به کشورهای هدف خواهد کرد. وی گفت: طبق دستور مقام عالی وزارت راه و شهرسازی مقرر شد سازمان راهداری و حمل و نقل جاده ای نسبت به مراحل مختلف انجام فراخوان جهت دریافت پیشنهادات بخش خصوصی در زمینه ایجاد این مرکز اقدام و در صورت تائید پیشنهاد سرمایه گذاری، بیشترین همکاری لازم را با بخش خصوصی در این زمینه داشته باشد. ***اعلام آمادگی سرمایه گذار برای اجرای طرح مدیریت جریان کالا نماینده مردم شهرستان های جیرفت و عنبرآباد در مجلس شورای اسلامی هم گفت: با پیگیری های انجام شده یک سرمایه گذار بخش خصوصی برای سرمایه گذاری در طرح لجستیک کشاورزی جنوب کرمان اعلام آمادگی کرده است. یحیی کمالی پور افزود: برنامه ریزی دیدار خصوصی این سرمایه گذار با رئیس سازمان راهداری انجام شده است و به زودی ملاقات با ایشان برای برطرف کردن مشکلات سرمایه گذار انجام می شود. وی با بیان این مطلب که شرکت سرمایه گذار بخش خصوصی در زمینه مسائل مالی بسیار قوی است، اظهار داشت: این شرکت متعهد شده در صورت فعالیت در منطقه جنوب کرمان یکهزار کانتینر یخچال دار برای جلوگیری از فساد محصولات کشاورزی از مبداء تا مقصد فراهم کند. برآیند گفته های بالا حکایت از این دارد که طرح لجستیک کشاورزی تنها راه نجات کشاورزی جنوب استان کرمان به شمار می رود و از آنجا که کشاورزان این دیار همواره قربانی زیاده خواهی واسطه ها شده اند می توان گفت، با راه اندازی مراکز لجستیک کشاورزی قطار دلال ها به ایستگاه آخر خواهد رسید .هم اکنون که شهرستان جیرفت به عنوان نخستین پهنه ایجاد پارک لجستیک کشاورزی در استان کرمان تعیین شده می توان ادعا کرد بیشتر زیرساخت های اجرای این طرح مهیا شده که امیدواریم سرمایه گذار بخش خصوصی هرچه سریع تر مقدمات راه اندازی پارک لجستیک کشاورزی را فراهم کند تا پس از مدتها نابسامانی شاهد تحول چشمگیری در حوزه کشاورزی جنوب کرمان باشیم. 7450/7429/ 5054            "}