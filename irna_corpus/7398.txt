{"onTitr":"","titr":" زباله های بیمارستانی باید به صورت اصولی دفع شوند","describe":" کرمانشاه - ایرنا - نماینده مردم کرمانشاه در مجلس شورای اسلامی گفت: زباله های بیمارستانی شهر کرمانشاه باید به صورت اصولی دفع و از تکرار دفع غیربهداشتی آن جلوگیری شود.", "text":"احمد صفری روز شنبه در گفت و گو با ایرنا، اظهار داشت: موضوع دفع غیربهداشتی زباله های بیمارستانی در اطراف شهر کرمانشاه را در جلسه ای با حضور رییس دانشگاه علوم پزشکی مورد بررسی قرار دادیم.وی افزود: رئیس دانشگاه علوم پزشکی در این نشست وعده رسیدگی به موضوع را داد و قرار شد که هرچه زودتر این موضوع تعیین تکلیف شود.نماینده مردم کرمانشاه در مجلس شورای اسلامی یادآور شد: دفع غیراصولی زباله های بیمارستانی می تواند سلامت مردم را به مخاطره بیاندازد، از این رو رسیدگی به این موضوع از اهمیت ویژه ای برخوردار است.گزارش خبرنگار ایرنا که براساس مشاهدات میدانی و در گفت و گو با مسئولان استان با عنوان «زباله های بیمارستانی تهدیدی جدی برای سلامت جامعه» تهیه و 26 مرداد امسال بر روی خروجی ایرنا مخابره شده بود بازتاب وسیعی در بین مردم و مسئولان داشت.پس از انتشار این گزارش کارگروه پیشگیری و مدیریت پسماند استان کرمانشاه به دستور دستگاه قضایی تشکیل شد که در آن مشکلات مربوط به دفع زباله های بیمارستانی مورد بررسی قرار گرفت و بر این موضوع تاکید شد که با متخلفان دفع غیربهداشتی زباله های بیمارستانی برخورد قضایی شود.دانشگاه علوم پزشکی در کارگروه پیشگیری و مدیریت پسماند متعهد شد که تا سه ماه آینده مکانی مناسب با استاندارهای محیط زیستی را به منظور دفع زباله های بیمارستانی مشخص و بیمارستان ها را به دستگاه خردکن مجهز کند.پس از انتشار گزارش دفع غیرقانونی زباله های بیمارستانی در اطراف شهر کرمانشاه ، معاون استاندار کرمانشاه فرمانداران را مامور رسیدگی به موضوع کرد و دستگاه قضایی نیز پس برگزاری کمیته ای ویژه، پرونده را به منظور برخورد با متخلفان مورد در دستور کار قرار داد.وزیر بهداشت نیز در سفر به کرمانشاه نسبت به این موضوع واکنش نشان داد و خواهان برخورد جدی با متخلفان شد.براساس آمارهای اعلام شده، هر یک از ساکنان شهر یک میلیون نفری کرمانشاه روزانه 680 گرم زباله تولید می کند که بخشی از آن، زباله های عفونی و بیمارستانی است.استان 2 میلیون نفری کرمانشاه در مجموع 13 بیمارستان دولتی دارد که از این تعداد هفت بیمارستان در کلانشهر یک میلیون نفری کرمانشاه واقع شده است.7445/8066            "}