{"onTitr":"","titr":" 330 هزار تن گندم و دانه های روغنی تضمینی خریداری شد","describe":" مشهد- ایرنا- مدیرعامل شرکت غله و خدمات بازرگانی خراسان رضوی گفت: امسال 330 هزار و 230 تن گندم و دانه های روغنی کلزا و گلرنگ در این استان خریداری شد و فصل خرید به پایان رسید.", "text":"حمیدرضا نوری روز سه شنبه در گفت و گو با خبرنگار ایرنا افزود: عملیات خرید تضمینی گندم و دانه های روغنی از اواخر اردیبهشت ماه امسال با فعالیت 39 مرکز و کمیسیون خرید تضمینی گندم و 14 مرکز خرید تضمینی دانه های روغنی کلزا و گلرنگ آغاز شده بود.  وی ادامه داد: امسال 323 هزار تن گندم از گندمکاران در خراسان رضوی به صورت تضمینی در قالب 35 هزار 198 محموله به ارزش ریالی چهار هزار و 321 میلیارد ریال خریداری شده است.مدیرعامل شرکت غله و خدمات بازرگانی خراسان رضوی همچنین گفت: کاهش نزولات آسمانی حجم خرید گندم امسال را نسبت به پارسال 15 درصد کاهش داد اما با توجه به میزان موجودی گندم در ابتدای فصل خرید و برنامه واردات از سایر استانها به منظور اختلاط و ارتقای کیفیت گندم موجود، هم اینک خراسان رضوی از حجم ذخیره مناسبی برخوردار است. وی به پرداخت مطالبات کشاورزان نیز اشاره و بیان کرد: تاکنون 98 درصد وجوه خرید گندم به حساب گندمکاران واریز شده و بقیه نیز به زودی پرداخت خواهد شد.او افزود: قیمت پایه خرید تضمینی یک کیلوگرم گندم امسال 13 هزار ریال بود که با توجه به کیفیت مطلوب محصول و نیز پرداخت جایزه پاکی، متوسط قیمت پرداختی به 13 هزار 292 ریال افزایش پیدا کرده است.مدیرعامل شرکت غله و خدمات بازرگانی خراسان رضوی در خصوص خرید تضمینی دانه های روغنی هم گفت: همچنین امسال بالغ بر هفت هزار و 25 تن کلزا و 205 تن دانه روغنی گلرنگ در قالب 1370 محموله از کشاورزان استان خریداری شده است. حجم خرید تضمینی دانه های روغنی نسبت به پارسال 58 درصد بیشتر است. همچنین 100 درصد وجوه دانه های روغنی خریداری شده به ارزش 195 میلیارد ریال به حساب کشاورزان خراسانی واریز شده است. منبع تامین معیشت نیمی از جمعیت روستایی خراسان رضوی کشاورزی است. 363 هزار بهره بردار در بخش کشاورزی این استان فعالیت دارند. حجم تولید سالانه انواع محصولات باغی، زراعی و دامی خراسان رضوی هشت میلیون تن است. سالانه یک میلیون و 200 هزار هکتار زمین در این استان زیر کشت 83 نوع محصول می رود. 900 هزار هکتار از این سطح مربوط به زراعت و 300 هزار هکتار آن باغ است. 7496/1858            "}