{"onTitr":"","titr":" افزایش سرعت ‌گیرهای بدقواره در شهر کرمانشاه","describe":" کرمانشاه - ایرنا - شهروندان کرمانشاه هنوز خاطره تلخ سرعت ‌گیرهای بدقواره و بیجای سابق را فراموش نکرده اند که بازهم سر و کله آنها پیدا شده است.", "text":"آرش رضایی، شهردار سابق کرمانشاه گرچه وعده های بزرگ خود در باره درآمدزایی شهرداری را عملی نکرد اما 2 گام خوب برای بهبود ترافیک شهر برداشت؛ نخست ساماندهی تردد خودروها در قالب «مدیریت جهت» و دیگری حذف سرعت گیرهای بیجا و غیراستاندارد.گرچه فقط سه ماه از کنار رفتن رضایی گذشته اما طی این مدت کوتاه بسیاری از آن سرعت گیرها بازگشته و سبب نارضایتی شهروندان شده اند.البته سرپرست شهرداری تاکید دارد که شهرداری در سه ماه اخیر هیچ سرعت گیر جدیدی در شهر ایجاد نکرده است.حامد لعل بخش به خبرنگار ایرنا گفت: ما هیچ مصوبه ای برای ایجاد سرعت گیر نداشته ایم اما اگر در نقطه ای از شهر سرعت گیر جدیدی ایجاد شده باشد، ممکن است با مصوبه شورای ترافیک باشد.او در پاسخ به درخواست برچیدن سرعت گیرهای غیراستاندارد عنوان کرد: مواردی که با مصوبه شورای ترافیک باشد، شهرداری مجاز به حذف سرعت گیر نیست اما در غیر این صورت می توانیم نسبت به اصلاح آن اقدام کنیم.این روزها دست اندازهای بی قواره در برخی از محلات کرمانشاه خودنمایی کرده و روز به روز هم بر تعداد آنها افزوده می شود بی آنکه علایم هشدار دهنده لازم را هم داشته باشند؛ ظاهر کار آنقدر بی ریخت است که گویا سرعت گیرها با بیل و کلنگ و به صورت دستی ایجاد شده اند.همین وضعیت در کنار چاله چوله های متعدد خیابان ها منجر به اعتراض شهروندان شده و آنها را سبب خسارت و آسیب دیدگی جلوبندی خودروها و تصادف های تحمیلی می دانند.شهر یک میلیون و 80 هزار نفری کرمانشاه از سه ماه پیش و پس از استعفای آرش رضایی همچنان با سرپرست اداره می شود زیرا اعضای شورای شهر به دلیل اختلافات گروهی در مهلت سه ماهه قانونی موفق به انتخاب شهردار جدید نشدند.به همین دلیل فرماندار کرمانشاه روز پنجشنبه 12 مهر این تخلف شورا را به هیات حل اختلاف استان ارجاع کرد تا نسبت به انحلال آن تصمیم گیری شود.شهرستان کرمانشاه حدود 55 درصد از جمعیت 2 میلیون نفری استان را در خود جا داده است.7444/8066            "}