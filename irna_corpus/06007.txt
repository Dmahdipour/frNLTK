{"onTitr":"","titr":" باران به چند منزل روستای شاهکوه گرگان خسارت وارد کرد","describe":" گرگان - ایرنا - رییس جمعیت هلال احمر گرگان گفت: بارش شدید 48 ساعت گذشته در شاهکوه سفلی از توابع  شهرستان به برخی منازل این روستای ثبت ملی شده استان گلستان خسارت وارد کرد.", "text":"آرش اسفندیاری روز یکشنبه در گفت و گو با خبرنگار ایرنا اظهار داشت: 2 منزل در این روستا به دلیل شدت بارش و نداشتن استحکام کافی تخریب و غیرقابل استفاده شده است. وی بیان کرد: همچنین چند واحد مسکونی به دلیل شدت بارش و طوفان دچار خسارت های جزیی شد. به گفته وی، خانه های تخریب شده و آسیب دیده این روستا در زمان وقوع حادثه خالی بود و به همین دلیل تلفات جانی  نداشته است. وی ادامه داد: تیم های امدادرسانی و ارزیاب هلال احمر پس از دریافت گزارش حادثه به روستای شاهکوه سفلی اعزام شدند.به گزارش ایرنا بارش شدید روزهای گذشته در شهرها و روستاهای گلستان به بخش های مختلف از جمله زیرساخت ها، منازل مسکونی و تاسیسات استان خسارت وارد کرد. در پی بروز این خسارت، وزیر کشور روز گذشته در تماس تلفنی با استاندار گلستان ضمن ابراز رضایت از اقدامات صورت گرفته برای مقابله و کاهش مخاطرات سیلاب های اخیر، استمرار مدیریت مناسب را خواستار شد. روستای شاهکوه سفلی در جاده گرگان - شاهرود از مسیر توسکستان واقع بوده و منطقه ای کوهستانی با زمستان های سرد و تابستان های معتدل است و با مرکز استان گلستان (گرگان) حدود 70 کیلومتر فاصله دارد. 3014/3091 /1648            "}