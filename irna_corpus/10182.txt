{"onTitr":"","titr":" مصاحبه درباره متهم زندان بندرعباس غیر مسوولانه بود","describe":" بندرعباس - ایرنا - روابط عمومی اداره کل زندان ها و اقدامات تامینی و تربیتی استان هرمزگان روز چهارشنبه در اطلاعیه ای اعلام کرد: مصاحبه درباره سرباند تهیه و توزیع مشروبات الکلی دست ساز در زندان بندرعباس غیر مسوولانه بوده است.", "text":"به گزارش ایرنا، در پی انتشار خبر مسمومیت و مرگ تعدادی از افراد در اثر مصرف مشروبات الکلی در هرمزگان و بازتاب های گسترده رسانه ای داخلی و خارجی، فرمانده انتظامی استان اعلام کرد که سرباند آن از داخل زندان عوامل خود را هدایت کرده بود.روابط عمومی اداره کل زندان های هرمزگان در این اطلاعیه آورده است: سازمان زندان ها و اقدامات تامینی و تربیتی کشور ضمن تکذیب این ادعا که مصداق نشر اکاذیب و تشویش اذهان عمومی است، حق هرگونه شکایت و پیگیری موضوع را در مراجع ذیصلاح برای خود محفوظ می دارد.فرمانده انتظامی هرمزگان ششم مهر جاری در گفت و گو با خبرنگار ایرنا گفت که سرباند تولید و توزیع کنندگان مشروب الکلی مرگبار واردات الکل از تهران به بندرعباس و همچنین هدایت دیگر اعضای باند را از درون زندان انجام می داد.به گفته سردار عزیزالله ملکی، این فرد مدتی پیش با اتهامی در ارتباط با مشروبات الکلی دستگیر و با قرار وثیقه هشت هزار و 700 میلیارد ریالی روانه زندان شده بود.وی ادامه داد: سه نفر از اعضای این باند که دو مرد و یک زن هستند، با استفاده از الکل وارد شده از تهران، در کارگاه خانگی مشروب الکلی دست ساز تولید کرده و به شهروندان می فروختند.مدیر روابط عمومی دانشگاه علوم پزشکی هرمزگان نیز گفت: 20 نفر از مصرف کنندگان مشروب الکلی دست ساز تاکنون در استان جان خود را از دست داده اند.فاطمه نوروزیان در گفت و گو با ایرنا افزود: از چهارشنبه هفته گذشته تاکنون 247 نفر به علت مصرف مشروبات الکلی دست ساز در مراکز درمانی هرمزگان پذیرش شدند که از این شمار 131 نفر دیالیزی شده و یک نفر نیز بینایی خود را از دست داده است.وی بیان کرد: وضعیت هفت نفر از مصرف کنندگان این مشروبات اکنون در بندرعباس وخیم است و تحت مراقبت های ویژه قرار دارند.بر پایه تازه ترین گزارش اداره کل دادگستری هرمزگان، تاکنون هفت نفر از عوامل اصلی تولید و فروش مشروبات الکلی در بندرعباس شناسایی و دستگیر شده اند و کار شناسایی و دستگیری دیگر متهمان ادامه دارد. 6048/6033            "}