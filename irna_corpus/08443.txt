{"onTitr":" در نشست مشترک با فعالان سیاسی و حزبی    ","titr":" وزیر کشور: اعتدال به معنای پرهیز از افراط گرایی و انفعال است","describe":" تهران- ایرنا- وزیر کشور گفت: اعتدال به معنای بی طرفی نیست بلکه به مفهوم روش و شیوه انتخاب افرادی است که با گرایش های مختلف سیاسی و تخصص‌های متفاوت بتوانند حد وسط امور را پیش ببرند.", "text":"به گزارش عصر پنجشنبه ایرنا از پایگاه اطلاع رسانی وزارت کشور، عبدالرضا رحمانی فضلی در نشست مشترک با استادان علوم سیاسی دانشگاهی، نمایندگان مجلس شورای اسلامی و فعالان سیاسی و حزبی گفت: از ابتدای روی کار آمدن دولت تدبیر و امید تلاش بر این بوده که سیاست دولت در حوزه داخلی به نحو مطلوب اجرا شود و هدف از تشکیل این جلسه این است که بتوانیم همگرایی و همدلی و درک مشترکی از شرایط و ترسیم وضع مورد انتظار که در پیش رو داریم داشته باشیم.وی افزود: اینکه افراد در حوزه سیاسی در سخنانشان وارد جزئیات می شوند، امری طبیعی است لذا هرچه به جزئیات وارد شویم امکان همگرایی در عمل هم بیشتر می‌شود همچنین باید تلاش کنیم در این جلسه که همگی پیرامون اصول وحدت نظر داریم و ثبات و پایداری و حفظ امنیت ایران را می خواهیم در راستای تقویت نظام عمل کنیم.رحمانی فضلی با بیان اینکه نظام برخاسته از بطن مردم و هدف ما تقویت نظام است، تاکید کرد: ما به مردم کشورمان ایمان داریم و در کشور ما قدرت دست مردم است همین مردم هستند که آقایان هاشمی، خاتمی و احمدی‌نژاد و سپس روحانی را انتخاب کردند و مردم با همین سازوکارها این افراد را به عنوان رئیس‌جمهور برگزیدند پس این امر نشان می دهد امکان گردش قدرت در حوزه سیاسی وجود داشته است و اگر هم در سازوکارهای آن اشکالاتی وجود دارد ما به عنوان نظامی که پویا هستیم و رو به جلو حرکت می کنیم باید اصلاحات لازم را انجام دهیم.وی با اشاره به دشمنی استکبار جهانی و در راس آن آمریکا با بیان اینکه آمریکایی‌ها قطعاً نمی خواهند نظام جمهوری اسلامی و این تفکر در جهان وجود داشته باشد تصریح کرد: ما باید نگاه تاریخی و ساختاری و کارکردی به منظور حل مشکلات داشته باشیم در حوزه ساختاری نیز نظام برنامه‌ریزی که ما از گذشته و از قبل از انقلاب به ارث بردیم و در برهه های مختلف آن را وصله و پینه کردیم، یک برنامه ریزی متمرکز بخشی است که قدرت پاسخگویی به مناطق را ندارد و علت عدم تعادل و توازن در همه مناطق کشور این نوع برنامه‌ریزی است.وزیر کشور ادامه داد: همچنین نظام بودجه ریزی ما مبتنی بر فعالیت و جمعیت است که نظام کاملا غلطی است و این نظام جوابگوی نیازها نیست همچنین نظام اداری ما هم آفت و آسیب کشور است البته این موضوع تنها متعلق به این دولت هم نیست و در طی سالها این اتفاق افتاده است اما چرا اصلاح نشده است؟ برخی اصلاح شده اما جوابگو نیست و برخی اصلاحات هم جواب نداده و مابقی نیز باید اصلاح شود همچنین نظام مالیاتی، پولی و بانکی کشور نیز باید اصلاح شود.رحمانی فضلی تاکید کرد: ما انقلاب کردیم و نظام سیاسی کشور را تغییر دادیم همچنین نظام دفاعی و امنیتی مان را به دلیل جنگ تغییر دادیم اما در سایر نظامات قدرت تغییر زیاد نداشتیم و باعث شده این شرایط ایجاد شود.وی با بیان اینکه دولت تدبیر و امید بر اساس تاکید آقای رئیس جمهور دولت اعتدال است، اظهارداشت: اعتدال به معنای بی طرفی نیست بلکه اعتدال به معنای روش و شیوه و انتخاب افرادی است که با گرایش های مختلف سیاسی و تخصص‌های متفاوت بتوانند حد وسط امور را پیش ببرند لذا ما از افراط‌گری و انفعال پرهیز داریم.وزیر کشور با بیان اینکه ما اگر هدفمان تقویت نظام است عنصر برجسته و اصلی مردم هستند گفت: اگر مردم نباشند هیچ نخواهیم داشت، بالاترین ویژگی که مردم بخواهند ما را همراهی کنند این است که باید راضی باشند و آن رضایتمندی باید در حوزه اقتصادی سیاسی اجتماعی وجود داشته باشد همچنین باید در حوزه رضایتمندی های اجتماعی کارهای بیشتری انجام بگیرد.رحمانی فضلی با دفاع از عملکرد استانداران تاکید کرد: استانداران چندین انتخابات را در سلامت و امنیت کامل برگزار کردند همچنین استانداران با کمک سایر دستگاه ها امنیت را در استان ها برقرار کرده و همین استانداران اکنون در حوزه اقتصادی نقش‌آفرینی می‌کنند.در این جلسه فاطمه هاشمی، بهروز نعمتی نماینده مردم تهران در مجلس، سلیمی رئیس دانشگاه علامه طباطبایی، غلامحسین کرباسچی دبیرکل حزب کارگزاران، احمد امیر آبادی نماینده مردم قم در مجلس شورای اسلامی، دکتر نبوی استاد دانشگاه، احمد حکیمی پور فعال سیاسی ، محمد جواد حق شناس عضو شورای مرکزی حزب اعتماد ملی، امیرحسین قاضی زاده هاشمی نماینده مردم مشهد در مجلس شورای اسلامی، حجت الاسلام و المسلمین محسن رهامی، ایزدی استاد دانشگاه و کارشناس سیاسی، قوام استاد دانشگاه و جلال زاده فعال سیاسی به بیان نقطه نظرات خود پرداختند.سیام**9121*2025            "}