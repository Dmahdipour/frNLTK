{"onTitr":"","titr":" آیت الله سعیدی: با اخلالگران در هر رده باید مقابله شود","describe":" قم - ایرنا - تولیت آستان مقدس حضرت معصومه(س) گفت: از شهروندان تا مرزنشینان، همه باید زیر چتر امنیت قرار بگیرند و با اخلالگران در هر رده باید مقابله شود.", "text":"به گزارش ایرنا، آیت الله سید محمد سعیدی روز شنبه در آیین صبحگاه عمومی نیروی انتظامی استان قم اظهار کرد: اگر مردم در امنیت باشند، اخلالگران در عرصه های مختلف باید ناامن باشند. وی ادامه داد: در نظام های طاغوتی امنیت برای قشرها و مناطق خاصی است، اما با گذشت چهار دهه از انقلاب اسلامی، نظام مقدس ما ثابت کرده، امنیت برای همه است.وی اضافه کرد: امنیت از ابتدای خلقت انسان تاکنون و تا ابد، مورد اهمیت بزرگان ما بوده، ماموریتی بسیار خطیر و مهم است که در حکومت الهی و نظام مقدس اسلامی به نیروی انتظامی واگذار شده است.  سعیدی تاکید کرد: این ماموریت سنگین و گسترده که عرصه های گوناگون را فرا می گیرد در صورتی محقق می شود که همه دستگاه های مربوطه، همکار و همراه باشند و به وظایف خود به درستی عمل کنند.امام جمعه موقت قم افزود: نیروی انتظامی باید برای آحاد مردم امنیت را ایجاد کند و این امر جز با همکاری، هماهنگی و حمایت همه دستگاه های مربوطه میسر نیست.  سعیدی همچنین با عرض تسلیت ایام شهادت امام حسین(ع) و تبریک هفته نیروی انتظامی گفت: کارکنان ناجا رهروانِ راه همان رادمردی هستند که با عزت و افتخار تن به شهادت داد، ولی ذلت را نپذیرفت و شما همراه امام شهیدان در این راه از هر فداکاری و ایثاری کوتاهی نکرده اید و شهیدان نیروی انتظامی شاهد این مدعا هستند. وی افزود: نیروی انتظامی، همراه سپاه عزیز و ارتش قهرمان در همه عرصه ها با هماهنگی توانستند اهداف مقدس نظام را مرحله به مرحله پیش ببرند، ان شاءالله در گام نهایی و به قله که خواهید رسید، حکومت جهانی امام مهدی(عج) را درک خواهید کرد. در این آیین، یگان های مختلف نیروی انتظامی استان قم از مقابل جایگاه رژه رفتند و در پایان از برگزیدگان کارکنان این نیرو در رده های گوناگون تجلیل به عمل آمد.این آیین با حضور سید مهدی صادقی استاندار، رضا سیار فرماندار، احمد امیرآبادی فراهانی عضو هیات رئیسه و نماینده مردم قم در مجلس شورای اسلامی، فرماندهان ارشد نظامی استان و جمعی از مسئولان در ستاد فرماندهی انتظامی قم برگزار شد. سیزدهم تا نوزدهم مهرماه به عنوان هفته ناجا نامگذاری و «پلیس مقتدر، امین مردم» به عنوان شعار این هفته انتخاب شده است. بیش از 70 برنامه اجتماعی، فرهنگی، انتظامی، ترافیکی و غیره طی این هفته در استان قم اجرا می شود.7406/ 1175            "}