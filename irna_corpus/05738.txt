{"onTitr":" آیت الله مکارم شیرازی:    ","titr":" فضای مجازی کار ناجا را سنگین کرده است","describe":" قم - ایرنا - آیت الله ناصر مکارم شیرازی از مراجع تقلید گفت: موضوع ساماندهی فضای مجازی کار نیروی انتظامی را سنگین کرده است و اگر همکاری سایر دستگاه ها در این زمینه نباشد نمی توان کار قابل توجهی در این عرصه انجام داد.", "text":"به گزارش ایرنا، وی روز یکشنبه در دیدار سردار حسین اشتری، فرمانده نیروی انتظامی افزود: اگر دستگاه های مختلف در زمینه ساماندهی فضای مجازی به نیروی انتظامی کمک کنند می توان آسیب های آن را از بین برد و یا به حداقل رساند.وی بیان کرد: هنوز آن مقدار کار که نیاز است در زمینه ساماندهی فضای مجازی انجام نشده و همکاری خوبی در این عرصه میان دستگاه های مختلف مشاهده نمی شود، متاسفانه برخی نسبت به آن بی تفاوت هستند و دل نمی سوزانند.این مرجع تقلید ادامه داد: باید دستگاه های مختلف و افرادی که برای فضای مجازی دل می سوزانند دست به دست هم دهند و این مساله را که یکی از مشکل های کشور است، برطرف کنند.آیت الله مکارم شیرازی در بخش دیگری از سخنان خود گفت: نیروی انتظامی در نظام جمهوری اسلامی کار سنگین تری نسبت به پلیس سایر کشورها دارد، آنها کاری به ارزش ها و مفاسد اخلاقی ندارند و تنها به دنبال ایجاد امنیت هستند، در حالی که پلیس در ایران به دنبال حفظ ارزش های دینی و اسلامی است.وی گفت: نیروی انتظامی باید در برخوردهای خود ملایمت و قاطعیت را توامان داشته باشد و ضمن عمل به وظیفه بهانه به دست کسی ندهد.این مرجع تقلید با اشاره به این که مردم نسبت به نیروی انتظامی خوش بین هستند، افزود: آموزش کارکنان در زمینه برخورد با مردم در افزایش اعتماد و خوش بینی نقش بسزایی دارد.** پلیس امنیت اخلاقی در شهرهای مختلف تقویت شودآیت الله جعفر سبحانی از مراجع تقلید نیز در دیدار سردار اشتری گفت: پلیس امنیت اخلاقی نقش مهمی در حفظ ارزش های اسلامی همچون عفاف و حجاب دارد و باید در شهرهای مختلف ایجاد و تقویت شود.وی افزود: باید پلیس امنیت اخلاقی در همه شهرهای مختلف کشور دایر شود، چراکه خود این تشکیلات امر به معروف و نهی از منکر است و موجب جلوگیری از فساد می شود. وی با اشاره به این که امنیت یکی از نعمت های بزرگ الهی است که در سایه آن می توان مسیر توسعه و رشد را طی کرد، گفت: پیشرفت کشور در عرصه های مختلف فرهنگی، اقتصادی و اجتماعی تنها زمانی امکان پذیر است که جامعه از نعمت امنیت بهره مند باشد.آیت الله سبحانی بیان کرد: همه مردم ایران از خدمات نیروی انتظامی بهره مند می شوند و دعاگوی کارکنان این نهاد انقلابی که برای امنیت کشور جان فشانی می کنند، هستند.وی ادامه داد: میزان رضایت مندی مردم از نیروی انتظامی به خصوص در زمینه برخورد با مزاحمان و اخلالگران نظم و امنیت، افزایش یافته و این مساله نشان از اعتماد مردم به پلیس است.آیت الله سبحانی گفت: انسجام مردم پس از حادثه تروریستی اهواز نشان داد، آنان به نیروهای نظامی و انتظامی خود اعتماد دارند و می دانند آنان با مجرمان و جنایت کاران برخورد قاطع خواهند داشت.یک تیم تروریستی مسلح وابسته به گروهک تجزیه طلب الاحواز روز سی و یکم شهریورماه امسال در جریان رژه نیروهای مسلح به مناسبت آغاز هفته دفاع مقدس در اهواز پس از پوشیدن لباس سپاه و بسیج به سوی مردم حمله کردند. در جریان این اقدام 25 تن از جمله چند غیر نظامی شهید و 60 تن زخمی شدند.** کار نیروی انتظامی حفظ ارزش های اسلامی استآیت الله حسین نوری همدانی از مراجع تقلید نیز در دیدار فرمانده ناجا گفت: حقیقت کار نیروی انتظامی عمل به امر به معروف و نهی از منکر و تلاش برای حفظ ارزش های اسلامی در جامعه است.وی افزود: بر اساس روایات، ارزش عمل امر به معروف و نهی از منکر که مصداق کار نیروی انتظامی است با هیچ یک از اعمال دینی و حتی جهاد قابل مقایسه نیست.وی بیان کرد: نیروی انتظامی با غیرت، شجاعت و معنویت در صحنه دفاع از ارزش های اسلامی حاضر است و با اخلالگران برخورد می کند.وی با تشکر از اقدام های نیروی انتظامی در برخورد با مظاهر بی حجابی، ادامه داد: مساله حجاب از جمله ارزش های مهم دینی است که باید مورد توجه همه مردم و دستگاه های مختلف کشور قرار گیرد.آیت الله نوری همدانی با بیان این که امنیت نعمتی بسیار مهمی و بستر پیشرفت های کشور است، گفت: نخستین نیاز مردم امنیت است و سپس آنان به عدالت و مبارزه با فساد نیاز دارند که همه این موارد جزو وظایف مهم نیروی انتظامی است.وی بیان کرد: امروز نیروهای نظامی و انتظامی کشور بسیار مقتدر هستند و به دشمنان و ضد انقلاب به هنگام، گوش مالی می دهند.وی همچنین گفت: مساله رانندگی از جمله موضوع های مهم کشور است که باید با تلاش مردم و نیروی انتظامی مدیریت شود تا مشکلی در زمینه حوادث جاده ای برای خانواده ها به وجود نیاید.سردار حسین اشتری در سفر یک روزه به قم ضمن زیارت بارگاه ملکوتی حضرت معصومه (س) با شماری از مراجع تقلید دیدار و گفت و گو کرد.از سیزدهم تا نوزدهم مهرماه با شعار« پلیس مقتدر، امین مردم» به عنوان هفته نیروی انتظامی نامگذاری شده است.7405/ 1175            "}