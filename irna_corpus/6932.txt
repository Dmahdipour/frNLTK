{"onTitr":" وال  استریت ژورنال:    ","titr":" ابهام دراوپک می تواند قیمت نفت را به 100 دلار برساند","describe":" تهران - ایرنا - روزنامه آمریکایی وال استریت ژورنال نوشت: نااطمینانی و عدم قطعیت درباره توانایی تولید کنندگان نفت سازمان کشورهای صادرکننده نفت (اوپک) برای جبران کمبود عرضه نفت به علت مشکلات سیاسی ، می تواند موجب افزایش بهای نفت خام در آینده ای نزدیک شود.", "text":"به گزارش ایرنا به نقل از وال استریت ژورنال،  بهای نفت بالای 80 دلار به هنجار تبدیل شده است و به این ترتیب رسیدن بهای نفت به بالای 100 دلار تا پیش از پایان سال جاری میلادی یک احتمال واقعی است. یک دلیل بزرگ این مساله این است که کاملا مشخص نیست اوپک برای جبران کاهش تولید کشورهایی مانند ایران چه مقدار نفت می تواند وارد بازار کند. بسیاری از تولیدکنندگان منطقه خلیج فارس هم اکنون در حال نزدیک شدن به سطح بی سابقه ای از تولید هستند. 'حلیمه کرافت' استراتژیست اقتصادی موسسه 'آر بی سی' گفت: اگر در تولید یکی اعضا وقفه ای ایجاد شود یا شاهد افزایش تنش در خاورمیانه باشیم به نفت بشکه ای 100 دلار نزدیک خواهیم شد. بهای نفت خام برنت در یک ماه گذشته حدود 10 درصد افزایش داشته است . اکنون مقامات اوپک با دو ابهام رو به رو هستند: برآوردها از میزان کاهش تولید در لیبی ، نیجریه ، ونزوئلا ، عراق و ایران  بسیار متفاوت است و موضوع دیگر اینکه بسیاری از مقامات ، در توانایی اوپک برای جبران کامل کاهش تولید در زمانی اندک ابراز تردید می کنند. یک مقام ارشد نفتی در منطقه خلیج فارس گفت: در سراسر کشورهای خلیج فارس یک گرایش عمومی وجود دارد ؛ روی کاغذ ظرفیت تولید وجود دارد اما در واقعیت اجرایی کردن این ظرفیت بسیار دشوار است. اوپک در ماه آوریل و پیش از اعلام بازگشت تحریم ایران، روزانه کمتر از 32 میلیون بشکه در روز نفت تولید کرد. ناظران در یک سناریو پیش بینی می کنند که ایران روزانه یک میلیون بشکه از صادرات نفت خود را از دست بدهد. اما اگر تهران کل صادرات نفت خود به میزان 2.7 میلیون بشکه در روز را متوقف کند و درصورتی که لیبی نیز بار دیگر به میزان 600 هزار بشکه در روز کاهش دهد  ، سایر کشورهای اوپک باید تولید خود را روزانه 3.3 میلیون بشکه معادل 10 درصد از تولید اوپک افزایش دهند. ترامپ به عربستان سعودی فشار وارد کرده که تولید نفت خود را پیش از تحریم مجدد ایران افزایش دهد و انتخابات میان دوره ای کنگره آمریکا نیز یک روز بعد از آن برگزار می شود. خالد الفالح وزیر انرژی عربستان هفته گذشته در مسکو اعلام کرد این کشور در ماه اکتبر 300 هزار بشکه بیشتر از ماه اگوست نفت تولید می کند و قصد دارد تولید را در ماه نوامبر نیز اندکی افزایش دهد. وی خاطرنشان کرد که عربستان می تواند تولید روزانه خود را به میزان 1.3 میلیون بشکه دیگر افزایش دهد. تردیدها در بازار نفت از ابتدای دهه جاری که ترکیب تحریم های سابق بر ایران و انقلاب های عربی قیمت نفت را تا بشکه ای 100 دلار افزسش داد ، تا کنون هیچگاه تا این اندازه زیاد نبوده است. تحریم های پیش رو بر نفت ایران از الگویی قابل پیش بینی پیروی نکرده است. در جریان تحریم های بین المللی دولت اوباما بر فروش نفت ایران در سال 2012 ، اتحادیه اروپا تحریم کاملی بر نفت ایران اعمال کرد در حالی که کشورهای آسیایی با کاهش حدود 20 درصدی موافقت کردند. این در حالی است که تحریم های دولت ترامپ یکجانبه هستند . چین وترکیه که درگیر مناقشه های تجاری و سیاسی با واشنگتن هستند در برابر این تحریم ها مقاومت می کنند. اروپام**1078** 1546            "}