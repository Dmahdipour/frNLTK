{"onTitr":"","titr":" تمدید ممنوعیت شکار در تالاب چغاخور و خداآفرین","describe":" شهرکرد- ایرنا- مدیرکل حفاظت محیط زیست چهارمحال وبختیاری از تمدید ممنوعیت شکار در 2 منطقه تالاب بین المللی چغاخور و خداآفرین در این استان خبر داد.", "text":"به گزارش ایرنا، شهرام احمدی روز سه شنبه با اعلام این مطلب افزود: ممنوعیت شکار در تالاب بین المللی چغاخور با 2 هزار و 500 هکتار و خداآفرین با 52 هزار و 272 هکتار به مدت 5 سال دیگر تمدید شد.وی گفت: ممنوعیت شکار در منطقه حفاظت شده خداآفرین شهرستان اردل و کوهرنگ برای دومین دوره به منظور حفظ و نگهداری گونه های جانوری، حیات وحش و گونه های نادر گیاهی و جانوری تصویب و تمدید شده است.احمدی اظهار داشت: منطقه خداآفرین قابلیت تبدیل شدن به یک پناهگاه حیات وحش را دارد که برای رسیدن به این امر مشارکت همه جوامع را می طلبد.منطقه خداآفرین از جمله مناطق بکر و دست نخورده استان است که دارای تنوع گیاهی و جانوری بسیار غنی است که در سال 1391 به لیست مناطق شکار ممنوع کشور افزوده شد.از گونه های گیاهی با ارزش این منطقه می توان به کلاه میرحسن علف بره ای، پیاز موسیر، پونه سای معطر، کاکوتی کوهی و گونه های گونه های جانوری بهکل و بز، خرس قهوه ای، پلنگ، گرگ، سنجاب ایرانی، کفتار و شنگ اشاره کرد.مدیرکل حفاظت محیط زیست چهارمحال و بختیاری همچنین گفت: ممنوعیت شکار در تالاب بین المللی چغاخور نیز برای سومین دوره تمدید شده است.وی گفت: این تالاب براساس مطالعه رتبه بندی تالاب ها رتبه هشتم در بین 75 تالاب کشور را دارد.احمدی افزود: این تالاب بیش از 74 گونه پرنده مهاجر را هر ساله در خود جای می دهد و به عنوان یکی از مهمترین سایت های ایران از لحاظ گونه بومی گورخری است.تالاب چغاخور در نزدیکی شهر بلداجی و در مسیر جاده شهرکرد - خوزستان قرار دارد، این تالاب را مرغزاری با مساحت حدود 700 هکتار در بر گرفته است. این مرغزار در ماه‌های اردیبهشت تا مهر که سطح آب رو به کاهش می‌گذارد، از این هم وسیع ‌تر می‌شود.از انواع پرندگان دائمی یا مهاجر این تالاب می‌توان به انواع غاز و اردک، مرغابی، آنقوت، لک لک سفید، چنگر و انواع حواصیل، کشیم، باکلان، فلامینگو، شکاری‌ها، پلوه، اکراس، قو، سلیم، کاکایی‌ها و خروس کولی اشاره کرد.دیگر گونه ‌های جانوری این منطقه عبارتند از؛ خزندگانی چون انواع مارها، لاک پشت آبزی، بزمجه‌ها و پستاندارانی نظیر گراز، شغال، سمور سنگی، روباه، گرگ، خرگوش، شنگ و انواع قورباغه ‌ها.ماهی های تالاب چغاخور نیز عبارتند از: ماهی گورخری، زرده پر، عروس، و ماهیان تحمیل شده به تالاب مانند کپور، فیتوفاک، آمور و شیر ماهی.تالاب بین المللی چغاخور در سایت رامسر ثبت شده است.ممنوعیت شکار برای حفاظت از گونه های جانوری در تالاب چغاخور و خداآفرین یکی از راههای مقابله با انقراض حیوانات کمیاب و نادر است، اما هر ساله شکارچیان غیرمجاز تعدادی از این حیوانات و پرندگان کمیاب را شکار و انقراض این گونه ها را تسریع می بخشند.به گزارش ایرنا، در استان چهارمحال وبختیاری هشت منطقه تحت مدیریت حفاظت محیط زیست قرار دارد که یک پارک ملی، یک اثر طبیعی ملی (لاله واژگون)، 5 منطقه حفاظت شده سبزکوه، شیدا، قیصری، تنگ صیاد و هلن و یک پناهنگاه حیات وحش 'شیرستان' وجود دارد.7360/6021            "}