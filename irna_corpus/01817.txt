{"onTitr":" فرماندار اردستان:    ","titr":" فرهنگ مطالعه بجای افزایش فضا نیازمند تبلیغات است","describe":" کاشان- ایرنا- فرماندار اردستان گفت: بجای افزایش سرانه فضای مطالعه در این شهرستان، کار تبلیغاتی و تشویقی می تواند زمینه حضور جوانان را در کتابخانه ها فراهم کند.", "text":"به گزارش ایرنا، حمیدرضا تاملی روز چهارشنبه در جلسه انجمن کتابخانه های عمومی اردستان بیان کرد: بی شک برای توسعه همه جانبه در سطح جامعه باید تحول فرهنگی به وجود آید اما نمی توان تنها به دنبال افزایش فضای فیزیکی کتابخانه ها و تعداد کتاب ها بود زیرا این موارد نمی تواند انگیزه لازم برای مطالعه باشد.وی افزود: باید تلاش کنیم تا فرهنگ کتابخوانی را در بین قشرهای مختلف مردم ترویج دهیم چرا که شهروندان از رهگذر مطالعه و تحقیق به فرهنگ بالا و قانونمداری دست یافته و بسیاری از مشکلات اجتماعی برطرف می شود.فرماندار اردستان با اشاره به قانون پرداخت 0.5 درصد از درآمد شهرداری ها به کتابخانه های عمومی تصریح کرد: این نهاد نباید همه نگاهش به این اعتبار اندک باشد، زیرا درآمد شهرداری های شهرستان ناچیز است گرچه که سهم خود را پرداخت خواهند کرد.وی اضافه کرد: ارتقای فرهنگ مطاله، افزایش شهروند قانونمدار را به دنبال داشته و شهری با نشاط و ایمن خواهیم داشت؛ از این رو هزینه کردن در راه گسترش فرهنگ مطالعه افزایش امنیت اجتماعی را به همراه دارد.کارشناس انجمن کتابخانه های عمومی استان اصفهان نیز در ابتدای این جلسه اظهار کرد: شهرستان اردستان در موضوع کتابخوانی پیشرفتی نداشته و غیرفعال است.حکمت ایزدی با اشاره به فعالیت 24 شهرستان از استان اصفهان در بحث کتاب تصریح کرد: اردستان در ردیف چهار شهر آخر این استان قرار دارد.وی عنوان کرد: یکی از راهکارهای توسعه مطالعه استفاده از جوانان در مسئولیت های کتابخانه های عمومی است که می تواند در افزایش جذب افراد به مطالعه اثرگذار باشد.کارشناس انجمن کتابخانه های عمومی استان اصفهان با اشاره به اقدام های صورت گرفته در زمینه ساخت کتابخانه شهر مهاباد بیان کرد: برای تکمیل این طرح اگر این شهرستان 150 میلیون ریال کمک کند، استان نیز به همین میزان بودجه تخصیص خواهد داد تا مشکل برطرف شود.وی ادامه داد: دهیاران در روستاها اگر اقدام به ایجاد کتابخانه کنند، استان هم در زمینه تجهیز و راه اندازی آن کمک خواهد کرد و از جمله روستاهای تلک آباد، هندوآباد و نیسیان در اولویت راه اندازی کتابخانه هستند.ایزدی یادآور شد: هفت نفر در مجموعه کتابخانه های اردستان فعالیت دارند که باید حقوق آنها از نیم درصد پرداختی شهرداری ها تامین شود.رئیس اداره فرهنگ و ارشاد اسلامی و دبیر انجمن کتابخانه های اردستان نیز در ادامه عنوان کرد: مطالعه کتاب می تواند در رشد فرهنگی اثرگذار باشد و بخش زیادی از مشکلات و آسیب های اجتماعی را برطرف کند.به گفته فضل الله بصیرت، سه انجمن کتابخانه در شهرستان اردستان تشکیل شده و سه هزار و 271 نفر عضو 6 کتابخانه نهادی (سه باب شهری و سه باب روستایی) هستند.اردستان با جمعیت افزون بر 42 هزار نفر در فاصله 118 کیلومتری شمال شرقی اصفهان واقع است. 7431/8123            "}