{"onTitr":"","titr":" پیروزی ترامپ در رقابت دیوان عالی و تاثیر آن بر انتخابات آتی","describe":" تهران – ایرنا - «هدر هیگینز» فعال حقوق زنان و کارشناس مسائل سیاسی آمریکا روز یکشنبه در یادداشتی در نشریه هیل، با بررسی پیامدهای تایید صلاحیت نامزد حزب جمهوریخواه برای عضویت در دیوان عالی این کشور، پیش‌بینی کرد که این موضوع، به زیان حزب دمکرات در انتخابات آتی کنگره تمام شود.", "text":"به گزارش ایرنا، «برت کاوانا» که از سوی «دونالد ترامپ» رئیس جمهوری آمریکا نامزد عضویت دائمی در دیوان عالی این کشور شده بود، روز گذشته (شنبه) موفق به کسب رای اعتماد شکننده مجلس سنا شد.در این رای‌گیری، 49 نماینده از حزب جمهوریخواه به کاوانا رای موافق داده و همه اعضای حزب دمکرات بجز یک نماینده، با عضویت این قاضی در دیوان عالی مخالفت کردند.تایید صلاحیت گزینه پیشنهادی ترامپ پس از هفته‌ها جدال و تنش در کنگره آمریکا رخ داد که پیامدهایی گسترده در عرصه سیاسی و اجتماعی این کشور داشت.نخستین نگرانی دمکرات‌ها، موضع‌گیری‌های کاوانا در قیاس با «آنتونی کندی» عضو پیشین دیوان عالی آمریکا بود که گزینه‌ای به نسبت معتدل در میان اعضای این دادگاه به شمار می‌رفت. در کنار این مسئله، طرح اتهام آزار جنسی علیه کاوانا در شرایطی که جنبش قربانیان آزار جنسی (موسوم به «من هم») طی یکسال گذشته، موضوع داغ محافل آمریکایی بوده است، موجب شد که بررسی صلاحیت وی به موضوعی ملی با پیامدهای گسترده سیاسی و اجتماعی تبدیل شود.«هدر هیگینز» مدیر بنیاد غیرانتفاعی «صدای زنان مستقل» در یادداشتی که در همین ارتباط در نشریه هیل منتشر کرده، ابعاد مختلف این موضوع را از دیدگاه خود مورد بررسی قرار داده است.وی می‌نویسد: ترامپ زیرکانه می‌دانست که در آستانه انتخابات، اصرار بر رای‌گیری زودهنگام می‌توانست مشروعیت کاوانا در دیوان عالی را از دید رای‌دهندگان مستقل و غیرحزبی زیر سوال ببرد.اشاره هینیگز به دستور هفته پیش ترامپ برای بررسی اتهام‌های کاوانا در اداره تحقیقات فدرال آمریکا (اف‌بی‌آی) است؛ اقدامی که رای‌گیری برای عضویت او را یک هفته به تعویق انداخت.نویسنده می‌افزاید: چنانچه دولت بر رای‌گیری زودهنگام اصرار می‌ورزید، این موضوع به ابزاری در دست دمکرات‌ها برای ترویج احساسات ضدترامپ/ ضدجمهوریخواه در میان گروه‌هایی تبدیل می‌شد که شخصا از ترامپ بیزارند و این عدم علاقه، موجب می‌شود که نتوانند به سیاست‌های دولت او که اتفاقا همسو با عقاید آن‌هاست، به درستی نگاه کنند.هیگینز ادامه می‌دهد: به تعویق افتادن رای‌گیری همچنین موجب شد که جمهوریخواهان خود را در بررسی چنین اتهام‌هایی جدی نشان دهند.وی با انتقاد از خط‌مشی حزب دمکرات که به گفته او، اتهام‌های جنسی را دستمایه حمله به حزب رقیب قرار داد، می‌افزاید: دمکرات‌ها وحشت مردم عادی از ترویج چنین رویدادهایی در جامعه را دست‌کم می‌گیرند.نویسنده ادامه می‌دهد: همین مردم جنبش «من هم» علیه افرادی را شاهد بودند که از آن‌ها بیزاری عمومی وجود داشت. پرونده‌های اخیر در موضوع آزار جنسی اما مبهم‌تر به نظر می‌رسند. استاندارد جدیدی که برای بررسی اتهام‌های کاوانا شکل گرفت، به این معنی است که هر کس می‌تواند آماج اتهام‌ها قرار گرفته، شهرت و آینده‌اش نابود و مورد تمسخر واقع شود.این تحلیلگر می‌افزاید: این مناقشه می‌تواند به سود جمهوریخواهان تمام شود. نمایش اخیر در کنگره، بسیاری را ترغیب به شرکت در انتخابات خواهد کرد و رای‌دهندگان نه تنها از پایگاه اجتماعی حزب جمهوریخواه، که از میان افراد مستقلی خواهد بود که فکر می‌کنند دمکرات‌ها، مروج یک بازی سیاسی فرصت‌طلبانه بوده‌اند.برخی دیگر تحلیلگران آمریکایی اما دیدگاه مخالفی با هیگینز دارند. آن‌ها معتقدند که تایید صلاحیت کاوانا، رای حامیان حقوق زنان و فعالان اجتماعی را به سبد دمکرات‌ها خواهد ریخت.این گمانه زنی هم از آن جهت معتبر به نظر می‌رسد که در هفته‌های گذشته، هزاران نفر در شهرهای مختلف آمریکا و به ویژه خیابان‌های اطراف ساختمان کنگره این کشور، دست به تظاهرات علیه کاوانا و حزب جمهوریخواه زده بودند.طی یکسال گذشته، اتهام‌ تجاوز و آزار جنسی گریبانگیر بسیاری از چهر‌های شناخته‌شده آمریکایی از جمله فعالان سیاسی و رسانه‌ای شده و فضای این کشور را ملتهب کرده است.جنبش موسوم به «من هم» که به موضوع قربانیان آزار جنسی اختصاص دارد، با طرح اتهام‌هایی علیه «هاروی واینستاین» تهیه‌کننده سابق هالیوود آغاز شد و با مطرح شدن اسامی دیگری همچون «کوین اسپیسی» بازیگر برنده اسکار، «مت لاور» مجری شبکه «ان‌بی‌سی» و حتی تعدادی از نمایندگان کنگره آمریکا، به پدیده‌ای ملی تبدیل شد.قربانیان که از آن‌ها تحت عنوان «سکوت‌شکنان» یاد می‌شود، چهره سال 2017 نشریه تایم بودند.انتخابات کنگره آمریکا ششم نوامبر (15 آبان 97) برگزار خواهد شد و در آن تمامی 435 کرسی مجلس نمایندگان و یک سوم از کرسی‌های مجلس سنای این کشور به رای گذاشته خواهد شد.شبس ** 9386 **1859            "}